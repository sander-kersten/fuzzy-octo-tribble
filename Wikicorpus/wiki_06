<doc id="99828" url="https://nl.wikipedia.org/wiki?curid=99828" title="Prosper Menière">
Prosper Menière

Prosper Menière (18 juni 1799 – 7 februari 1862) was een Franse arts die de naar hem vernoemde "ziekte van Menière" heeft ontdekt. 

Op 17-jarige leeftijd begint hij aan de universiteit van Angers met zijn opleiding in de geneeskunde. Hij is een uitstekende student en gaat vanaf 1819 verder studeren in Parijs. Hij behaalt daar in 1828 zijn doctorstitel en gaat als chirurg-assistent werken. In 1832 krijgt Menière een aanstelling aan de universiteit van Parijs. Hij leidt in 1835 een succesvolle campagne tegen cholera. Hij wordt hiervoor benoemd als geridderd in het Franse Legioen van Eer. 

Hij wordt in 1838 hoofd van het Institut des Sourds-Muets. Dat is het instituut voor doven in Parijs. Hier zal hij zich tot zijn dood bezighouden met studies van het gehoor. Zijn belangstelling voor het gehoor was een jaar eerder gewekt: Hij komt dan in contact met een jonge vrouw die na een verkoudheid totaal doof en voortdurend misselijk is. Zij overlijdt vijf dagen later. Menière ontdekt bij een onderzoek afwijkingen in haar evenwichtsorgaan.

Op 8 januari 1861 vertelt hij in een lezing over zijn jarenlange onderzoek naar het gehoor. Hierin beschrijft hij ook de ziekte die nu zijn naam draagt. Menière vertelt dat volgens hem afwijkingen in het binnenoor de oorzaak van de ziekte zijn. Dat was voor iedereen een
opvallende conclusie. Want toen dacht men nog dat de duizeligheid werd veroorzaakt door afwijkingen in de hersenen en de misselijkheid door maagproblemen.

Nauwelijks een jaar later overlijdt Prosper Menière op 7 februari 1862 aan longontsteking. Hij heeft zelfs op zijn sterfbed nog gewerkt aan een wetenschappelijk artikel over 'zijn ziekte'. Na zijn dood neemt zijn zoon Emile Ménière de leiding van het Institut des Sourds-Muets over.

In tegenstelling tot het vaak gebruikte "Ménière", schreef Prosper zijn eigen naam als "Menière", zoals duidelijk te zien is aan zijn handtekening. De verwarring is ontstaan toen zijn zoon Emile hem opvolgde, die zijn naam als "Ménière" schreef. De correcte spelling voor de ziekte die Prosper beschreef is dus: ziekte van Menière, zoals ook vernoemd in de leerboeken voor KNO.


</doc>
<doc id="100061" url="https://nl.wikipedia.org/wiki?curid=100061" title="4-hydroxybutaanzuur">
4-hydroxybutaanzuur

4-hydroxybutaanzuur of gamma-hydroxyboterzuur, veelal aangeduid met GHB, is een stof die, ook zonder dat men GHB als drug gebruikt, in zeer kleine hoeveelheden in het menselijk lichaam voorkomt en aangetoond kan worden in speeksel, bloed of urine. Of de stof "lichaamseigen" (endogeen) is, is bij onderzoek niet bewezen. Internationaal is een minimumconcentratie afgesproken om een stof endogeen te noemen. 4-Hydroxybutaanzuur voldoet hier niet aan. In 1961 werd 4-hydroxybutaanzuur in het laboratorium gesynthetiseerd. In de jaren 60 en 70 stond deze stof vooral in de belangstelling als slaapmiddel en anestheticum. Later werd het middel als drug geclassificeerd. Sinds de jaren 90 wordt 4-hydroxybutaanzuur voornamelijk gebruikt als partydrug. Het is ook bekend onder namen als: γ-hydroxyboterzuur (ofwel gamma-hydroxyboterzuur, vandaar de afkorting GHB), "liquid E", "liquid X", "everclear" en "g-riffic". Sinds 2005 is het onder de merknaam "Xyrem" in gebruik voor de behandeling van narcolepsie met kataplexie. In 2011 werd de partydrug door de Nederlandse overheid op de lijst van harddrugs geplaatst.

De eerste poging tot synthese van GHB werd uitgevoerd in 1874 door de Rus Alexander Mikhailovitsj Zaitsev

In 1960 isoleerde Henri Laborit voor het eerst GHB uit weefsel van zoogdieren. Hij was op zoek naar een stof die qua werkzaamheid lijkt op GABA, maar beter de bloed-hersenbarrière passeert. Zijn dierproeven toonden aan dat GHB pijnstillende en slaapopwekkende eigenschappen bezit. In 1961 vond Camille Georges Wermuth een methode om langs chemische weg GHB te maken, door de aminogroep van GABA te vervangen door een hydroxylgroep. Korte tijd later kwam GHB als geneesmiddel (op doktersrecept), onder de merknaam Gamma OH, op de markt en werd gebruikt in de anesthesie, en als slaapmiddel. GHB is nooit op grote schaal gebruikt vanwege de bijwerkingen. Uitzondering is Frankrijk, waar de meeste ervaring met het middel is opgedaan, en het tot in de jaren 80 werd gebruikt.

In de VS was GHB jarenlang verkrijgbaar als voedingssupplement, en werd vanwege de anabole effecten misbruikt door bodybuilders in de jaren tachtig.

In de jaren 90 werd bekend dat GHB als "date rape drug" werd gebruikt.

In Nederland wordt GHB in de geneeskunde alleen nog gebruikt in de vorm van het geneesmiddel Xyrem voor de behandeling van narcolepsie met kataplexie, waarvoor het in 2005 een Europese registratie kreeg.

Sinds 28 april 1999 is GHB in Frankrijk in de Opiumwet opgenomen. In Nederland valt GHB sinds 1 januari 2002 onder de Opiumwet, voorheen alleen onder de Wet op de Geneesmiddelenvoorziening. Tot 7 mei 1996 was het middel verkrijgbaar als legale chemische stof. De Inspectie voor de Gezondheidszorg heeft de verkoop verboden op grond van de Wet op de Geneesmiddelenvoorziening.

Om het verbod op GHB te omzeilen, werden doe-het-zelf kitjes op de markt gebracht waarmee men eenvoudig zelf GHB kon maken. Zij bevatten de basisgrondstoffen alsook instructies om (in de juiste verhoudingen) te mengen. De voornaamste ingrediënten voor huisgemaakte GHB zijn evenwel nog steeds (afzonderlijk) vrij verkrijgbaar in de handel. Het gaat om:


GHB begint ongeveer 15 tot 30 minuten na inname te werken. Veel mensen krijgen van GHB een rustig, warm gevoel: verdoofd en aangeschoten bij lagere doseringen, en dronken bij hoge doseringen. Voor andere mensen zorgt het voor een opgewekte stemming, zij worden praterig. In de meeste gevallen vermindert het angsten en remmingen. De seksuele lust wordt vergroot en men krijgt zin om te vrijen. Aanrakingen worden sterker gevoeld en het vermindert het katerige gevoel na speed en XTC. De effecten zullen gemiddeld 3 tot 4 uur aanhouden. GHB wordt soms als alternatief gebruikt voor alcohol. Net als bij alcohol kan de GHB-gebruiker overmoedig en baldadig worden. Nadat de eerste effecten van GHB verdwenen zijn kan de gebruiker zich energieker voelen. De gehele werking van GHB op de neurotransmitters in onze hersenen is nog niet geheel duidelijk, mogelijk kan men in de toekomst beter verklaren hoe GHB in eerste instantie een verdovend effect heeft en daarna juist weer energieker kan maken.

GHB staat bij het grote publiek ook bekend als een "date rape drug". Het middel zou worden gebruikt om iemand te verdoven door bij het uitgaan het onopvallend in een drankje toe te voegen en dan te verkrachten. GHB heeft echter een heel sterke zoute smaak en zal daarom snel worden geproefd. Daarnaast is een juiste dosering lastig; bij een te hoge dosering zal de persoon het bewustzijn verliezen. Het aandeel van GHB in verkrachtingszaken wordt sterk overschat door de media.

GHB is bij regelmatig gebruik zowel lichamelijk als psychisch ernstig verslavend. Onthoudingssymptomen zijn met name slaapstoornissen, gespannenheid, angstklachten, zweten, trillen, spierpijn en depressieve gevoelens. Acute onthouding kan aanleiding geven tot het ontstaan van ernstige symptomen zoals een epileptisch insult en/of hallucinaties of psychose.

Ontgiftiging (detoxificatie) wordt in Nederland bij voorkeur klinisch doorgevoerd. Gebleken is dat poliklinisch ontgiften erg moeilijk gaat en ook niet zonder risico is omdat de ontwenningsverschijnselen niet geheel tegen te gaan zijn door middel van medicijnen (met name benzodiazepines). Het risico op epilepsie of psychose en het optreden van ontwenningsverschijnselen wordt het best beperkt door middel van het langzaam afbouwen met behulp van GHB zelf. Bij een aantal verslavingszorginstellingen bestaat een klinische detox behandeling waarbij middels een GHB-afbouwschema ontgift wordt. Vanwege de psychische afhankelijkheid is nabehandeling na een ongiftiging over het algemeen noodzakelijk. Ook het mogelijk nut en/of toevoeging van het medicijn Baclofen bij GHB-GBL-ontwenning wordt momenteel onderzocht.

Het doseren van GHB is moeilijk en gaat vaak mis. Dit heeft verschillende oorzaken. Ten eerste is de bandbreedte van de dosis die het gewenste effect geeft klein. Het verschil tussen een roes en een coma kan soms slechts enkele milliliters uit elkaar liggen. Ten tweede is de exacte samenstelling van de gebruikte GHB vaak onbekend en/of onbetrouwbaar. Het maakt uiteraard groot verschil of de maker van de GHB bijvoorbeeld 500 of 1000 milligram per milliliter heeft weten op te lossen. Ook maakt het groot verschil of er nog resten van één van de grondstoffen (GBL) in zit (de ervaren gebruiker zal dit proeven). Ten derde speelt interactie met andere middelen (en dan met name alcohol) een rol in het uiteindelijke effect van de GHB-inname. Onder andere het slaapgevend effect en de remming op de ademhaling van GHB wordt door alcohol versterkt. Ten vierde is het per individu verschillend welke dosis tot het gewenste effect leidt. Het lichaamsgewicht speelt hierbij een rol, maar ook de individuele gevoeligheid voor het middel.

Een evaluatie van 194 fatale overdoseringen over een tijdsspanne van tien jaar, toonde aan dat de meeste sterfgevallen te wijten waren aan GHB-inname in combinatie met andere drugs (met name sedativa zoals alcohol).



</doc>
<doc id="100135" url="https://nl.wikipedia.org/wiki?curid=100135" title="Slechthorendheid">
Slechthorendheid

Slechthorendheid (SH) is een benaming voor iemand die geen normaal gehoor (meer) heeft, maar nog wel enkele geluiden of trillingen kan waarnemen. Als norm voor slechthorendheid geldt een gehoorverlies van meer dan 20 dB(A) (=decibel). Slechthorendheid is niet hetzelfde als doofheid. Men spreekt van doofheid als iemand zelfs met een hoortoestel een gesprek met één persoon niet kan volgen. Veel slechthorenden kunnen (zij het soms met moeite) de menselijke stem horen en verstaan. Dat betekent dat slechthorende kinderen over het algemeen beter leren spreken dan dove kinderen, omdat ze hun eigen stem kunnen horen.

Slechthorenden kunnen lang niet altijd bellen met een mobiele telefoon. Ook met een gewone telefoon (of ze nu een versterker hebben of niet) lukt dit niet altijd. Voor doven is dit in het geheel niet mogelijk, zij kunnen een teksttelefoon of beeldtelefoon gebruiken. Ook hebben zij de mogelijkheid tot chatten of sms.

De meeste slechthorenden beheersen de gesproken taal als moedertaal en krijgen doorgaans geen gebarentaal aangeboden uit hun omgeving. Ze voelen zich vaak niet thuis in de dovengemeenschap door de taalbarrière (doven "spreken" immers gebarentaal) en de sterk verschillende beleving van hun auditieve beperking: waar sommige (prelinguaal) doven trots zijn op hun doofzijn, camoufleren veel slechthorenden hun hoortoestellen zo veel mogelijk. Bij de horenden voelen ze zich vaak buitengesloten. Spreekwoordelijk en generaliserend vallen de slechthorenden tussen de wal en het schip.

Er zijn verschillende oorzaken waardoor men slechthorend (geboren) wordt. Het kan komen door ziekte (bijvoorbeeld hersenvliesontsteking of de ziekte van Menière), ouderdom, erfelijkheid, medicijnen (sommige cytostatica staan erom bekend), een ongeluk, te lange blootstelling aan een te hoge geluidssterkte (gehoorschade) of andere, onbekende, oorzaken.

Om de mate van slechthorendheid aan te geven worden in Nederland de onderstaande definities aangehouden:

Slechthorendheid kan met een hoortoestel wel enigszins gecompenseerd worden, maar een slechthorende zal zelfs met een hoortoestel nooit zo goed kunnen horen als een persoon zonder enige gehoorbeperking. Bij ernstige slechthorendheid kan een cochleair implantaat (CI) een uitkomst zijn.

Bij bepaalde vormen van doofheid kan een BAHA een uitkomst zijn.

Sommige slechthorenden horen nog wel wat lagere tonen, maar geen of nauwelijks hoge tonen. Voor wat betreft de hoge tonen is men doof. Omdat normaal gesproken bij een cochleair implantaat het volledige restgehoor (dus ook het restgehoor van de lage tonen) zou verdwijnen, wordt bij deze vorm van slechthorendheid soms gekozen voor EAS, een hybride systeem met hoortoestel (voor de lage tonen) en cochleair implantaat.

De term "gehoorgestoord" is vanwege de negatieve bijklank ("gestoord") niet meer zo gangbaar in Nederland. In Vlaanderen is gehoorgestoord een gangbare term bij overheid en (para-)medische sector. In academische kringen gebruikt men doorgaans ""personen met een auditieve beperking"". De betekenis en lading van 'gehoorgestoord' is in Nederland en Vlaanderen hetzelfde, waarbij 'gestoord' een andere omschrijving is van 'afwijkend van de norm'. Voor zowel Nederlandse als Vlaamse doven is de term "gehoorgestoord" niet neutraal.




</doc>
<doc id="100142" url="https://nl.wikipedia.org/wiki?curid=100142" title="Eerste Hulp aan Drenkelingen">
Eerste Hulp aan Drenkelingen

Eerste Hulp aan Drenkelingen (EHaD) betreft een wedstrijd waarbij het de bedoeling is dat een team van vier personen binnen een vastgestelde tijd (meestal tussen de 3 en 7 minuten) moet proberen slachtoffers uit het water te halen, medische hulp toe te passen en de deskundige hulpdiensten om assistentie te verzoeken.

Om er voor te zorgen dat de teams allemaal een even grote kans hebben om het ongeluk op te lossen, worden ze voor de start van de wedstrijd allemaal afgezonderd van de buitenwereld. Vervolgens wordt er geloot om de volgorde waarin de ploegen het ongeval mogen gaan oplossen. De teams worden één voor één uit de afzonderingsruimte opgehaald waarna zij het ongeval te lijf gaan. Alle ploegen worden beoordeeld door een jury.

Wanneer een redder een drenkeling wil redden kunnen we deze actie opsplitsen in twee delen: een gedeelte te water en een gedeelte op het droge. Het gedeelte in het water verloopt als volgt: de redder gaat te water met behulp van een redderssprong, daarna begeeft hij zich door polo-crawl (crawl met het hoofd boven water) te zwemmen naar de drenkeling. Wanneer deze nog spartelt probeert hij hem/haar kalm te krijgen om hem/haar en zichzelf niet in gevaar te brengen. Daarna gaat hij de drenkeling halen met de gepaste vervoersgreep. Als de redder ziet dat de drenkeling al gezonken is, duikt hij er onmiddellijk achteraan en brengt hem naar de kant (de dichtstbijzijnde zwembadrand) met alweer de gepaste vervoersgreep. Het kan ook gebeuren dat de drenkeling in paniek raakt, naar de redder toezwemt en hem uit schrik vast neemt waardoor deze in een benarde positie komt te zitten. Hiervoor bestaan er bevrijdingsgrepen. Ten slotte haalt de redder de drenkeling op gepaste wijze uit het water.

Dan volgt nu het gedeelte op het droge: de reanimatie. Deze gaat als volgt: 

De redderssprong (ook: hurksprong) wordt gebruikt om te water te gaan zonder de drenkeling uit het oog te verliezen. De redderssprong gaat als volgt: men staat aan de rand van het water en strekt de armen zijwaarts. Dan plaatst men een been naar achter terwijl men door het andere buigt. Vervolgens springt men in die houding in het water door het achterste been naar voor te brengen. Eens de armen het water raken slaat u deze dicht. Zo zou uw hoofd boven water moeten blijven.



</doc>
<doc id="100177" url="https://nl.wikipedia.org/wiki?curid=100177" title="Leverpoortader">
Leverpoortader

De leverpoortader, ook kortweg poortader, of vena portae hepatis is een ader die bloed van de darmen, maag, milt en alvleesklier naar de lever vervoert. De leverpoortader ontstaat daar waar de vena mesenterica superior en de vena lienalis samenkomen. Hij staat met geen enkel orgaan in direct contact, behalve met de lever waarin de ader uitmondt. De ader vervoert zuurstofarm, maar voedingsstoffenrijk bloed. De lever krijgt vanuit een aparte leverslagader, de arteria hepatica het zuurstofrijke bloed aangeleverd. De lever heeft dus twee bloedtoevoerkanalen. Ongeveer 70% van het bloed dat de lever ontvangt, is afkomstig uit de leverpoortader.

De poortader splitst zich voordat hij de lever binnenkomt in een rechter en een linker tak ("ramus dexter" en "ramus sinister"), waarna naar ieder leversegment een aparte aftakking loopt.

Normaliter vervoeren de aders zuurstofarm bloed van een orgaan naar het hart. Via het hart komt het bloed dan in de longen terecht, waar het weer zuurstof opneemt. In die zin is de poortader bijzonder, omdat deze het bloed niet naar het hart maar naar de lever voert. Het bloed verlaat de lever via de leveraders ("venae hepaticae").

Het bloed in de poortader bevat alle stoffen (zowel voedingsstoffen alsook gifstoffen, suikers, zouten etc.) die door de darmen zijn opgenomen. In de lever wordt dit bloed verwerkt, als de voedingstoffen (suikers, zouten) rechtstreeks in de bloedbaan zouden komen zonder tussenkomst van de lever zou de osmotische waarde van het bloed te hoog oplopen. Ook verwijdert de lever de meeste gifstoffen (alsook de afvalresten van rode bloedcellen afkomstig van de milt) uit het bloed voordat deze in de rest van het lichaam kunnen komen. Veel medicamenten worden in de lever meteen omgezet in andere (al dan niet werkzame) stoffen. Het poortadersysteem maakt dat sommige stoffen niet of nauwelijks de bloedcirculatie kunnen bereiken. Dit wordt het first-pass-effect genoemd. 



</doc>
<doc id="100227" url="https://nl.wikipedia.org/wiki?curid=100227" title="Hiel">
Hiel

De hiel is het achterste deel van de voet, daar waar deze overgaat in de kuit.

Spreekwoordelijk is de hiel ook wel bekend, onder meer vanwege de achillespees, vernoemd naar de oudgriekse held Achilles, maar ook in het scheldwoord "hielenlikker", wat doelt op iemand die alles probeert om bij een ander in de gunst te komen. Deze benaming is afkomstig van de Bijbelse figuur Jakob in het boek Genesis. Stamvader Isaäk en zijn vrouw Rebekka krijgen op een dag een tweeling, Jakob en Esau. De Bijbel schrijft daarover: "Het kind dat het eerst tevoorschijn kwam was rossig en helemaal behaard, alsof het een haren mantel aanhad; ze noemden het Esau. Toen daarna zijn broer tevoorschijn kwam, hield die Esau bij de hiel beet; hij werd Jakob genoemd" (Genesis 25:24-26).

Een aantal hoofdstukken eerder wordt de hiel ook genoemd: Wanneer Adam en Eva in het Bijbelboek Genesis door de slang zijn verleid, wordt de slang door God vervloekt met de woorden: "Vijandschap sticht ik tussen jou en de vrouw, tussen jouw nageslacht en het hare, zij verbrijzelen je kop, jij bijt hen in de hiel.’ (Genesis 3:15)


</doc>
<doc id="100272" url="https://nl.wikipedia.org/wiki?curid=100272" title="Nagel (anatomie)">
Nagel (anatomie)

Een nagel is de harde bescherming die de mens of dier heeft op de bovenzijde van een vingertop, teen, nagels van een klauw of de buitenkant van de hoef.

De belangrijkste functie van de nagels is de bescherming van de zenuwuiteinden in de toppen van de vingers, waardoor er geen eeltvorming plaatsvindt op de vingertoppen. Door de aanwezigheid van de nagels behoudt een mens/dier dus het gevoel in de vingertoppen.

De mens heeft de nagel weten te gebruiken voor onder andere het bewerken van kleine voorwerpen, krabben, pulken enzovoort. In vroegere tijden konden zo ook eetbare wortels uit de grond gekrabd worden.

Menselijke nagels groeien ongeveer 2-3 mm per maand, bij mannen iets sneller dan bij vrouwen. Om een nagel volledig opnieuw te laten aangroeien is ongeveer 6 tot 8 maanden nodig; voor teennagels tot wel 18 maanden. Bij zoogdieren is er een samenhang tussen het eindkootje en de snelheid waarmee de nagel groeit. Dit betekent bij de mens dat de nagel van de middelvinger sneller groeit dan van de pink, en van de vingers sneller dan van de tenen. Het huidrandje dat op de nagel aansluit, heet nagelriem. Het voorste witte gedeelte van de nagel heet het balba (afgeleid van het Latijnse "alba", dat "wit" betekent). Veel vrouwen laten nagels lang groeien om er aantrekkelijker of vrouwelijker uit te zien. De historische verklaring hiervan is dat een vrouw met lange nagels niet met haar handen kan werken - dus personeel in dienst heeft - en dus van goede stand is. Indien nagels zwak of breekbaar zijn, of gewoon als modeaccessoire, worden ook wel kunstnagels op de natuurlijke nagels geplakt.

Sommige mensen zijn verslaafd aan nagelbijten. Daardoor hebben ze vaak een kort nagelbed (het roze gedeelte van de nagel). De vingertop komt vaak onder de vrije rand van de nagel uit. Aan de andere kant kunnen korte nagels ook een teken zijn van een hobby of beroep dat korte nagels vereist, zoals het bespelen van een snaarinstrument. Gitaristen zijn vaak herkenbaar door korte nagels aan de ene hand en lange nagels aan de andere hand.

De nagelplaat (de zichtbare bovenkant) bestaat uit 3 lagen:

Onychopathie en onychosen zijn de algemene termen voor ziekten en afwijkingen aan de nagel. Vaak gaan ze gepaard met huidziekten, zoals psoriasis.




</doc>
<doc id="100304" url="https://nl.wikipedia.org/wiki?curid=100304" title="Ziekte van Parkinson">
Ziekte van Parkinson

De ziekte van Parkinson, vernoemd naar de Engelse arts James Parkinson (1755-1824), is een hersenziekte waarbij zenuwcellen, vooral, maar niet uitsluitend de zenuwcellen van de substantia nigra ("zwarte stof"), langzaam afsterven ("degenereren"). Wanneer de verschijnselen van deze ziekte wel aanwezig zijn maar door een andere oorzaak ontstaan, spreekt men van parkinsonisme.

Vermoedelijk speelt hier erfelijkheid een beperkte rol. De combinatie van een genetisch bepaalde, aangeboren kwetsbaarheid met schadelijke omgevingsfactoren zou de oorzakelijke factor kunnen zijn.

Men neemt aan dat door deze of nog andere oorzaken de cellen van de "zwarte kernen"' hun eigen celdood (apoptose) programmeren.
In de afstervende cellen worden bij microscopisch onderzoek "Lewy bodies" aangetroffen, die het eiwit alfa-synucleïne bevatten, waarmee bij de ziekte van Parkinson kennelijk iets mis gaat.

In Nederland leden in 2006 naar schatting 50.000 patiënten aan Parkinson. Verwacht wordt dat dit in 2025, als gevolg van de vergrijzing, toeneemt tot 75.000 patiënten.

De cellen van de substantia nigra hebben als taak dopamine te produceren en die via hun uitlopers naar het striatum, onderdeel van de basale ganglia te brengen. Dit is het zogeheten nigrostriatale circuit. Er lopen ook zenuwbanen vanuit basale ganglia naar het limbische systeem (het mesolimbische circuit) en naar de prefrontale cortex (het mesocorticale circuit). Bij het ouder worden treedt een verlies op aan neuronen in de substantia nigra, dat geschat wordt op 3% per tien jaar. Bij de ziekte van Parkinson is sprake van een sterkere reductie van neuronen door apoptose in dit gebied. Men schat dat symptomen pas ontstaan als er sprake is van een reductie van 60 tot 70% van de neuronen van deze zwarte stof. Naast de degeneratie van dopamineproducerende neuronen, vindt ook degeneratie plaats van andere neuronen, waaronder adrenerge, serotonerge en cholinerge neuronen.

De ziekte begint meestal aan één zijde en blijft aan die zijde altijd het ernstigst. De eerste verschijnselen zijn vaak subtiel: een van de armen zwaait niet mee bij het lopen, men gaat klein en kriebelig schrijven. De tremor, het beven, kan geheel afwezig zijn, wat de diagnose kan vertragen. Kenmerkend voor de parkinsontremor is, dat hij vrij grof is ("geld tellen"), en ook in rust optreedt. Geleidelijk aan worden bewegen en alledaagse bezigheden steeds moeilijker. De snelheid waarmee de ziekte voortschrijdt verschilt van patiënt tot patiënt.

De ziekte is in te delen in stadia (indeling volgens Hoehn en Yahr):

Kernsymptomen:
Verder:




De diagnose wordt gesteld door een neuroloog op basis van de klinische verschijnselen bij onderzoek in de spreekkamer. Er kan nader onderzoek worden gedaan om andere oorzaken van parkinsonisme uit te sluiten met bijvoorbeeld een CT of MRI-scan, deze onderzoeken kunnen de ziekte van Parkinson niet "aantonen". Bepaald onderzoek met isotopen, zoals de DAT-scan (een soort SPECT-scan) en de 18F-dopa-PET-scan kunnen "wel" het tekort aan dopamine in het striatum zichtbaar maken.

De diagnose wordt bevestigd door een goede reactie op het antiparkinsonmedicijn levodopa. Ziekten met deels vergelijkbare symptomen (met name in het begin van de ziekte), maar met een minder goede reactie op medicijnen, heten parkinsonismen. Voorbeelden zijn multisysteematrofie (MSA), progressieve supranucleaire parese (PSP), Lewy-body-dementie (DLB), Corticobasale degeneratie (CBD) en ook parkinsonverschijnselen als gevolg van een herseninfarct of door bijwerkingen van medicijnen zoals antipsychotica.

Er bestaat nog geen behandeling waarvan bewezen is dat ze de ziekte afremt of tot staan brengt. Alleen symptoombestrijding is mogelijk, wat voor de kwaliteit van het leven van de patiënt heel belangrijk is. Uiteindelijk komen parkinsonpatiënten doorgaans te overlijden aan longontsteking en hartfalen.

Medicamenteus wordt de ziekte behandeld door het tekort aan stimulatie door dopamine in de basale ganglia aan te vullen. Dopamine zelf kan niet door de bloed-hersenbarrière, daarom wordt de precursor van (een stof die in de hersenen wordt omgezet in) dopamine, namelijk levodopa, voorgeschreven. Levodopa wordt, om bijwerkingen tegen te gaan, altijd gecombineerd met een stof die de omzetting in dopamine buiten de hersenen afremt (een "perifere decarboxylaseremmer"; carbidopa of benserazide). Soms wordt levodopa/carbidopa gecombineerd met entacapone dat de werkingsduur van levodopa verlengt. Levodopa wordt in de resterende zenuwcellen van de substantia nigra alsnog omgezet in dopamine en naar het striatum gebracht.

Bij het voortschrijden van de ziekte neemt het aantal zenuwcellen in de substantia nigra steeds verder af, en daarmee vermindert hun vermogen om levodopa op te nemen en deze stof in de vorm van dopamine geleidelijk weer af te geven. Hierdoor zal de werking van de levodopa minder constant worden: periodes van bijwerkingen (bijvoorbeeld een teveel aan onwillekeurige bewegingen (dyskinesieën)) worden afgewisseld met periodes waarin de medicatie haar werking verliest ("off-verschijnselen").
Geleidelijke toediening wordt daarom met het vorderen van de ziekte erg belangrijk. Soms wordt de levodopa daarom zelfs met behulp van een pompje rechtstreeks in de darm gebracht.
Omdat dopamine op een andere plek in de hersenen (limbisch systeem) invloed heeft op psychische functies, zijn hallucinaties een beruchte bijwerking van een te hoge dosering parkinsonmiddelen (psychose).

MAO-B-remmers, zoals selegiline of rasagiline bevorderen het hergebruik van dopamine in de hersenen en werken gunstig in op parkinsonverschijnselen. Zie hieronder voor het veronderstelde neuroprotectieve effect. Dopamine agonisten zoals ropinirol en pramipexol bootsen de werking van dopamine in het striatum na.


Als operatieve behandeling wordt bij parkinson deep brain stimulation (DBS) in toenemende mate toegepast. Hierbij wordt een elektrode in delen van de hersenen geplaatst waarvan bekend is dat die invloed hebben op bepaalde verschijnselen bij de ziekte van Parkinson (zoals de globus pallidus en de nucleus subthalamicus). Via deze elektrode worden vervolgens vanuit een onderhuids geïmplanteerde elektro-stimulator (net zoals bij een hartpacemaker) elektrische impulsen naar de beoogde hersencellen gestuurd. Dit heeft als doel verschijnselen zoals tremor, rigiditeit en bewegingsarmoede te verminderen.


De Parkinson Vereniging houdt zich bezig met lotgenotencontact, informatie en voorlichting, ondersteuning van wetenschappelijk onderzoek en belangenbehartiging.
Sinds kort verkoopt de patiënten vereniging een dvd met thuisoefeningen en bewegingsadviezen, waarin expliciet aandacht wordt besteed aan bewegingsproblematiek en het gebruik van de onder 'Revalidatie' genoemde cueing technieken.
De vereniging geeft het blad Parkinson Magazine uit, dat vijfmaal per jaar verschijnt.






</doc>
<doc id="100409" url="https://nl.wikipedia.org/wiki?curid=100409" title="Hippocampus (hersenen)">
Hippocampus (hersenen)

De hippocampus of het zeepaardje is een deel van de hersenen. Hij is gelegen aan de binnenzijde (het mediale vlak) van de slaapkwab, tegen de gyrus parahippocampalis aan.
In beide hersenhelften is er één aanwezig, en de structuur is vernoemd naar het zeepaardje, ofwel de "hippocampus", vanwege de gekromde vorm van deze hersendelen. De hippocampus maakt anatomisch gezien deel uit van het limbische systeem samen met onder andere de hypothalamus en de amygdala. 

Het bovenste gekromde deel van de hippocampus wordt de ammonshoorn (cornu Ammonis, afgekort CA) genoemd. De schors van de ammonshoorn bestaat uit vier kerngebieden, CA1, CA2, CA3 en CA4. De schors van CA1, CA2 en CA3 bevat voornamelijk piramidecellen. Het onderste deel van de hippocampus heet de gyrus dentatus. Deze is praktisch geheel met het onderste deel van de ammonshoorn versmolten. De gyrus dentatus bevat voornamelijk korrelcellen. De hippocampus ontvangt prikkels uit de temporale schors en uit de gyrus cinguli via de entorinale schors, die ook uit piramidecellen is opgebouwd. De entorinale schors ontvangt tegenprikkels uit de hippocampus via het subiculum, een gebied dat hier vlak boven ligt. Onderzoek heeft aangetoond dat ook in de gyrus dentatus van de hippocampus van volwassenen nieuwe cellen kunnen ontstaan, hoewel hun functie niet geheel duidelijk is.

Er lopen in de hippocampus drie belangrijke excitatoire vezelverbindingen. Dit zijn achtereenvolgens de tractus perforans (in de afbeelding 'perforante pad'), de mosvezels en de collateraal van Schaffer. De afferente vezels van de tractus perforans lopen vanuit het subiculum naar de dendrieten van de korrelcellen in de gyrus dentatus. De axonen van deze korrelcellen maken vervolgens als mosvezels synaptische contacten met de dendrieten van de piramidecellen in CA3. De axonen van de piramidecellen van CA3 splitsen zich in twee richtingen. De axonen van het ene deel verlaten de hippocampus via een uitstulping aan het bovenzijde van de hippocampus, de zogeheten fimbria. De axonen van het andere deel, die gezamenlijk de collateraal van Schaffer wordt genoemd, projecteren naar de piramidecellen van CA1 in de Ammonshoorn. CA1-axonen projecteren ten slotte naar het subiculum. Het verschijnsel langetermijnpotentiëring of LTP is aangetoond door de collateraal van Schaffer elektrisch te prikkelen en de reactie hierop, in de vorm van een toename van de excitatoire synaptische potentiaal, in gebied CA1 te meten. Diverse neurotransmitters zoals acetylcholine, dopamine, serotonine en noradrenaline bereiken de hippocampus via circuits die langs de fornix en het subiculum, de cortex entorhinalis binnendringen. 

<br clear=all >

Er bestaan diverse wederzijdse verbindingen tussen de hippocampus en de aangrenzende gebieden in de mediale temporale schors. De belangrijksten zijn de cortex parahippocampalis, de cortex perirhinalis en de cortex entorhinalis. Het geheel van hippocampus en deze gebieden wordt ook wel aangeduid als de mediale temporale schors. Zie ook de afbeelding verderop.

Onderzoek bij mensen heeft aangetoond dat de hippocampus vooral betrokken is bij het opslaan van nieuwe herinneringen die betrekking hebben op bepaalde feiten of gebeurtenissen. Dit wordt ook wel het expliciete of declaratieve geheugen genoemd. Daarbij lijkt vooral de context van deze gebeurtenissen van belang te zijn, zoals bij gebeurtenissen die zich in iemands persoonlijk leven hebben voorgedaan. Prikkels die interessant of belangrijk bevonden worden, zullen worden opgeslagen in de cortex (het langetermijngeheugen). Dit proces, ook wel consolidatie genoemd, kan soms wel een aantal weken, of langer in beslag nemen. Het is nog onduidelijk in hoeverre de hippocampus een rol speelt bij het bewaren/ophalen van oude herinneringen. Wél bestaat het vermoeden dat de hippocampus betrokken is bij ophalen van herinneringen die nog relatief vers in het geheugen liggen. 
Ook is het onduidelijk wat precies de rol van de hippocampus is bij het versterken van neurale verbindingen. Mogelijk is hier sprake van diverse langetermijnpotentiatieprocessen, zowel binnen de circuits van de hippocampus zelf (zie boven) als tussen de neuronen in de hippocampus en de neuronen in de aangrenzende gebieden van de mediale temporale schors. Ook neurotransmitters zoals acetylcholine en noradrenaline spelen hierbij een rol.
Behalve de hippocampus zijn namelijk ook de aangrenzende mediale temporale gebieden zoals de eerder genoemde cortex entorhinalis en de cortex parahippocampalis betrokken bij de opslag van nieuwe kennis in de hersenen. Er zijn aanwijzingen uit onderzoek bij mens en dier dat de rol van hippocampus na een relatief korte periode is uitgespeeld, waarna een voortgezet consolidatieproces plaatsvindt in de aangrenzende gebieden en uiteindelijk ook op niveau van intracorticale verbindingen binnen de neocortex zelf. Dit verklaart mogelijk ook waarom bij laesies van de mediale temporale gebieden soms een retrograde amnesie van enkele jaren optreedt: kennelijk is met het volledige proces van informatieopslag in de hersenen een relatief lange periode gemoeid. Een gebeurtenis die bijvoorbeeld een jaar geleden heeft plaatsgevonden, is dan mogelijk nog niet verankerd in het langetermijngeheugen.

De definitieve opslag van kennis in het langetermijngeheugen vindt vermoedelijk niet plaats in de hippocampus zelf, maar hogerop, in gebieden van de neocortex zoals de pariëtale en temporale cortex (zie figuur hiernaast).

Dieronderzoek met ratten heeft duidelijk gemaakt dat de hippocampus een rol speelt bij het ruimtelijke navigeren en oriënteren. Het is echter nog onduidelijk of bij mensen de hippocampus specifiek betrokken is bij ruimtelijke navigatie, of een meer algemene functie heeft bij de opslag van kennis in het geheugen. Een studie die mogelijk wijst op een specifieke rol bij ruimtelijke oriëntatie is een MRI-onderzoek bij Londense taxichauffeurs van Maguire e.a. Bij taxichauffeurs had het achterste deel van de rechter hippocampus een groter volume dan bij een groep controleproefpersonen. Dit verschil nam bovendien toe met het aantal jaren rijervaring als taxichauffeur.

De hippocampus speelt ook een rol bij het stresssysteem van het lichaam, namelijk bij het verlagen van de cortisolspiegel na stressvolle ervaringen. Bij iemand die geregeld gestrest is, duurt het dus langer voor de cortisolspiegel weer op normaal niveau is. Cortisol kan schade toebrengen aan de hippocampus, maar na rust op lange termijn herstelt dit zich weer met behulp van neurogenese.

ECT (stimulatie van de hersenen door een korte stroomstoot) wordt soms bij ernstige depressieve patiënten toegepast. Mogelijk ligt het positieve effect hiervan in de aanmaak van nieuwe zenuwcellen in de hippocampus. Dit is gebleken uit rattenonderzoek van de Zweedse neurobioloog Johan Hellsten. ECT bleek hier de negatieve effecten van stress bij ratten (in de vorm van verlies aan zenuwcellen) voor een deel te repareren, in de vorm van een toename van bloedvaten en aanmaak van nieuwe zenuwcellen in de hippocampus en prefrontale cortex van proefdieren. 
Beschadiging van de hippocampus kan optreden bij een ernstig tekort aan zuurstof (anoxie) in de hersenen, encefalitis en epilepsie van de temporale kwab. 
Bij de ziekte van Alzheimer is de hippocampus één van de eerste hersendelen waar de ziekte schade aanricht. Stoornissen in het geheugen en desoriëntatie maken dan ook deel uit van de eerste symptomen van de ziekte van Alzheimer. Beschadigingen van de hippocampus bij een operatieve ingreep, of als gevolg van ernstig zuurstofgebrek kunnen gepaard gaan met een anterograde amnesie, dat wil zeggen een onvermogen om nieuwe gebeurtenissen of feiten te onthouden. Vaak zijn daarbij ook gebieden rondom de hippocampus beschadigd. HM is de afgekorte naam van een patiënt waarbij de gevolgen van een grote laesie uitvoerig door Corkin zijn beschreven. Soortgelijke geheugenstoornissen zijn ook door Squire gevonden bij patiënten met meer specifieke hippocampuslaesies. Daarbij was vooral sprake van beschadiging van het gebied CA1 in de hippocampus. De gevolgen van hippocampuslaesies voor het geheugen bij proefdieren lijken ten slotte in grote lijnen het onderzoek naar patiënten te bevestigen.



</doc>
<doc id="100508" url="https://nl.wikipedia.org/wiki?curid=100508" title="Alfred Vogel">
Alfred Vogel

Alfred Vogel (Aesch, 26 oktober 1902 - Feusisberg, 1 oktober 1996) was een fytotherapeut en Zwitsers producent van natuurgeneesmiddelen. Hij was de oprichter van Bioforce AG in 1963, een producent van natuurgeneesmiddelen.

Zijn filosofie was in het kort "je bent wat je eet", en hij legde het belang van goed eten van veel groenten en fruit en natuurlijk genezen uit in verschillende publicaties. Van zijn boek "De kleine dokter" ("Der kleine Arzt", voor het eerst gepubliceerd in 1953) zijn er, naar eigen zeggen, meer dan 2 miljoen verkocht in 12 verschillende talen.

Het kruid Rode zonnehoed ("Echinacea purpurea"), de basis voor het middel Echinaforce, is een belangrijke basis voor Vogels reputatie. Volgens Vogels biografie werd hij door de Indiaanse medicijnman Black Elk gewezen op de geneeskrachtige werking ervan, waarna hij de zaden van "Echinacea purpurea" meenam naar Europa. In de biografie staat een foto van Vogel met de betreffende medicijnman. De indiaan op de foto is Ben Black Elk, die bij zijn dood door de New York Times gememoreerd werd als de meest gefotografeerde indiaan ter wereld of 'het vijfde gezicht van Mount Rushmore'. Ben Black Elk verdiende zijn brood door zich door toeristen te laten fotograferen bij Mount Rushmore.
Alfred Vogel stond een aantal jaren geleden nog bekend als "doctor" A. Vogel of ook dr. Vogel. Vogel zou in 1952 een eredoctoraat in botanische studies van de 'universiteit van Californië, Los Angeles' hebben gekregen waardoor hij zich dr.h.c. A. Vogel kon noemen. De instelling die hem het eredoctoraat toekende bestaat al geruime tijd niet meer. Omdat hij geen medicus was maar wel in natuurgeneesmiddelen handelde wekte de benaming "dr." Vogel een onterechte associatie. Na een klacht in 1981 bij de Reclame Code Commissie wordt hij en zijn producten geleidelijk aan niet meer als dr. Vogel vermeld. Op 14 oktober 1982 publiceerde Ivo de Wijs in de wetenschapsbijlage van NRC Handelsblad een artikel over deze zaak waarin hij Vogel als kwakzalver kwalificeerde.

Alfred Vogel was lid van de Jehova's getuigen. De Nederlandse tak van het bedrijf (Biohorma) was (destijds) in handen van Nederlandse Jehova's getuigen, met name de familie van mede-oprichter Bolle. Vogel propageerde sommige doctrines van Jehova's getuigen in zijn boek 'De kleine dokter'. In oudere edities kan bijvoorbeeld worden gelezen dat God bloedtransfusie verbood en dat het toch toepassen van deze medische behandeling zou kunnen leiden tot karakterverandering.




</doc>
<doc id="100531" url="https://nl.wikipedia.org/wiki?curid=100531" title="Hypothalamus">
Hypothalamus

De hypothalamus is een onderdeel van de hersenen. De hypothalamus is een onderdeel van het limbische systeem. Hij controleert het autonome zenuwstelsel en het endocriene systeem en speelt een cruciale rol bij de organisatie van gedragingen die zorgen voor de overleving van het individu en de soort: eten, vechten, vluchten, paren. Daarnaast speelt de hypothalamus ook nog een cruciale rol bij de temperatuurregeling.

De hypothalamus is een klein geheel van structuren onder ("hypo") de thalamus. De hypothalamus vormt samen met de thalamus, de epithalamus en de subthalamus het diencephalon. De hypothalamus wordt door sommigen beschouwd als onderdeel van het secundair prosencephalon.

De hypothalamus is opgebouwd uit drie delen te weten:

Bijna elke regio van het cerebrum staat in contact met de hypothalamus. Hierdoor is de hypothalamus betrokken bij alle aspecten van de emoties, de voortplanting, het autonome zenuwstelsel en de hormoonhuishouding. De hypothalamus reguleert:
De hypothalamus zorgt voor een groot deel voor homeostase.
Ook speelt de hypothalamus een rol bij de drie kerngedragingen te weten:

De hypothalamus krijgt signalen uit de volgende hersendelen:

Daarnaast heeft de hypothalamus receptoren om de temperatuur en de ionenhuishouding bij te houden, te weten thermoreceptoren en osmoreceptoren.



De ontwikkeling van neuronen en dendrieten in de amygdala en delen van de hypothalamus zijn per sekse verschillend. Dit komt doordat deze hersendelen zich tijdens de ontwikkeling van de foetus bij de aanwezigheid van testosteron anders ontwikkelen dan bij de afwezigheid ervan. Het betreft overigens niet de gehele hypothalamus of amygdala, maar slechts bepaalde kernen ervan. Deze kernen noemt men seksueel-dimorfe kernen. Zo is in de hypothalamus de area praeoptica medialis bij mannen over het algemeen groter dan bij vrouwen. In de amygdala is de "corticomediale kern" ook groter bij mannen. Deze kern is verbonden met de area praeoptica medialis van de hypothalamus.

Het lijkt erop dat dit verschil in ontwikkeling zorgt voor de geslachtsgerelateerde verschillen in het denken, seksuele oriëntatie, agressie en cognitieve functies. Men vermoedt dat homoseksuele geaardheid er haar oorzaak in vindt dat er tijdens de embryonale ontwikkeling wél testosteron vrijkomt maar bij de foetale ontwikkeling niet. Dit blijkt mede uit onderzoeken van de Nederlandse neurobioloog Dick Swaab. Volgens Swaab is er ook een duidelijk verschil zichtbaar in de hypothalamus bij transseksuele vrouwen en mannen in vergelijking met mensen die niet transseksueel zijn. Bij transseksuele vrouwen zouden in de hypothalamus vrouwelijke en bij transseksuele mannen, mannelijke eigenschappen aantoonbaar zijn. De hypothalamus functioneert bij een transseksueel net zo als het geslacht dat zij aangeven te zijn. Een man-naar-vrouw transseksueel heeft volgens de onderzoeken van Swaab dus daadwerkelijk vrouwelijke hersenen. Naar de biologische relatie tussen homoseksualiteit/transseksualiteit en de hypothalamus is in Nederland vooral onderzoek gedaan door Dick Swaab. Hij heeft een internationale reputatie op het gebied van hypothalamusonderzoek.


</doc>
<doc id="100566" url="https://nl.wikipedia.org/wiki?curid=100566" title="Amygdala">
Amygdala

De amygdala (meervoud: amygdalae, Grieks: ἀμυγδαλή "amygdalē" = amandel) of amandelkern is een amandelvormige kern van neuronen. Er zijn twee amygdalae, die diep in de temporale kwab van de hersenen liggen en deel uitmaken van het limbisch systeem. Er bestaan veel verbindingen met de nabijgelegen cortex orbitofrontalis en ventromediale prefrontale cortex. Dit circuit speelt een centrale rol bij de verwerking van weerzinwekkende prikkels en regulatie van angst.

De amygdala legt verbanden tussen informatie die van verschillende zintuigen afkomstig is en koppelt deze aan emoties. Bij iedere nieuwe situatie bepaalt het individu welke emotionele reactie het meest zinvol is. Daarbij reageert de amygdala bijvoorbeeld ook op de gezichtsuitdrukking van soortgenoten. De reactie van de amygdala op prikkels die angst veroorzaken kan snel en volledig automatisch (dat wil zeggen reflexmatig) plaatsvinden.

Met name de rol bij angstreacties is bekend, maar de amygdala lijkt ook betrokken te zijn bij andere emoties, zoals agressie en seksueel gedrag. Door een bepaalde situatie een emotionele waardering te geven (en als zodanig in het geheugen vast te leggen), kan het individu een toekomstige soortgelijke situatie gemakkelijker herkennen en daar gepast op reageren (bijvoorbeeld met een vecht- of vluchtreactie).

De amygdala bestaat eigenlijk uit verschillende, afzonderlijk functionerende kerngebieden. Belangrijke kernen zijn het basolaterale complex, de mediale kern en de centrale kern. Het basolaterale complex kan verder onderverdeeld worden in de laterale, de basolaterale en de 'ondergeschikte' basale kern (Latijn: "nucleus basalis accessorius"). De belangrijkste kernen worden hieronder besproken.
De laterale amygdala ontvangt signalen van de sensorische kernen in de thalamus en sensorische gebieden in de cortex. De laterale kern stuurt deze informatie door naar de basolaterale en basale kernen die op hun beurt weer naar de centrale kern projecteren.

De centrale kern is het belangrijkste outputstation van de amygdala. Het projecteert naar tal van kerngebieden in de hersenstam, zoals de hypothalamus, de pons, het tegmentum en de medulla oblongata. Deze gebieden reguleren onder andere a) reacties van het orthosympathische zenuwstelsel en parasympathische zenuwstelsel, b) schrikreacties, c) de gezichtsspieren die angst uitdrukken via kernen van de nervus trigeminus en de nervus facialis d) activatie van dopamine, acetylcholine en noradrenaline via de nuclei tegmentales anterior et posterior en de locus caeruleus, en e) de arousaltoestand van de cortex via de formatio reticularis. Samengevat kan men stellen dat de centrale kern vooral betrokken is bij de expressie van emotionele reacties op aversieve of bedreigende prikkels. De centrale kern speelt ten slotte ook een belangrijke rol bij vreesconditionering en de versterkte schrikreacties via klassieke conditionering. Enkele belangrijke kernen worden hieronder besproken.

De basolaterale kern heeft eveneens veel outputconnecties met het striatum ventrale en de dorsaal-mediale kern van de thalamus. Het eerste gebied is vooral belangrijk voor affectief leergedrag zoals het leren vermijden van negatieve of bedreigende prikkels, via operante conditionering. Via projecties naar de dorsaal-mediale kern van de thalamus zijn er ook veel verbindingen met de cortex orbitofrontalis. Dit gebied vormt samen met de hypothalamus, de amygdala en de cortex cingularis anterior het netwerk dat verantwoordelijk is voor de regulering van affectieve processen.

De mediale kern ontvangt signalen uit de bulbus olfactorius en de cortex piriformis. Hij is gevoelig voor geurprikkels en feromonen (lichaamsgeuren), en heeft output naar de hypothalamus en het tegmentum.

De amygdala speelt een belangrijke rol bij het vormen en opslaan van herinneringen aan emotionele gebeurtenissen. Daarbij wordt informatie die afkomstig is van verschillende zintuigen geïntegreerd. De amygdala werkt bij het opslaan van informatie nauw samen met de hippocampus. Samen vormen zij een soort werkgeheugen met tijdelijke opslag, het kortetermijngeheugen. Na enige tijd wordt de informatie overgebracht naar het langetermijngeheugen in de hersenschors.

De amygdala zorgt vooral voor de affectieve kleuring van indrukken uit de buitenwereld. Er worden endorfinen gemaakt die de stemmingen kunnen opwekken die bij de passende emoties horen. Op deze wijze worden emoties gekoppeld aan bepaalde zintuiglijke ervaringen en de daarmee verbonden mensen, dieren of voorwerpen. Zo wordt het geheugen versterkt en kunnen voorwerpen en situaties later worden herkend.

Onderzoek met ratten van o.a. James McGaugh toonde aan, dat farmaca die de amygdala activeren, een positief effect hebben op het geheugen van het dier voor de aangeleerde taak. Farmaca die de amygdala inactiveren hebben een negatief, verzwakkend effect op het geheugen voor de taak. Mogelijk berusten deze effecten op de productie door de amygdala van bepaalde neurotransmitters, zoals noradrenaline. Deze neurotransmitters kunnen op hun beurt het consolidatieproces in de hippocampus of de naburige entorinale schors intensiveren.

Joseph LeDoux heeft op basis van zijn conditioneringsstudies met ratten een model ontwikkeld dat beschrijft hoe vreesreacties tot stand komen. Hij onderscheidde daarbij een snelle automatische route die via de laterale kernen van de amygdala allerlei fysiologische en reflexmatige reacties oproept, en een langzamer route van amygdala naar de cortex die meer bewuste emotionele reacties tot stand brengt. Recent functioneel beeldvormend onderzoek (fMRI en PET) bij mensen toont aan dat de amygdala ook betrokken is bij de verwerking van meer complexe prikkels die met vrees zijn geassocieerd. In dit onderzoek gebruikte men dia's met angstige gelaatsexpressies. Ook neutrale prikkels die met een aversieve prikkel (hard lawaai) waren geassocieerd, bleken na conditionering de amygdala te activeren. De gelaatsexpressies activeerden daarbij vooral de linker en de voorwaardelijke prikkel de rechter amygdala. Mogelijk duidt activatie van de linker amygdala op een meer bewuste verwerking van natuurlijke (aangeboren) vreesprikkels.

Bij een beschadiging van de amygdala kan zowel het vermogen tot het aanleren van als het uitdrukken van Pavloviaanse angstconditionering, een vorm van klassieke conditionering emotionele reacties aangedaan zijn. Onderzoek wijst erop dat tijdens angstconditionering, zintuigelijke prikkels het basolaterale complex bereiken, in het bijzonder de laterale kern van de amygdala, alwaar ze verbonden worden. Hierbij spelen vooral outputcircuits tussen basolaterale en basale kernen van amygdala naar de hippocampus een rol. Mogelijk blijft deze verbinding tussen stimuli en aversieve gebeurtenis in stand dankzij langetermijnpotentiëring, een vorm van langdurige synaptische plasticiteit. Herinneringen aan emotionele ervaringen die opgeslagen liggen in de synapsen van de laterale kern lokken angstig gedrag uit via verbindingen met de centrale kern van de amygdala, een kern betrokken bij het ontstaan van vele angstreacties, waaronder immobiliteit, tachycardie (versnelde hartslag), versnelde ademhaling en de afgifte van stresshormoon.

Er is bij vrouwen een verband gevonden tussen een verhoogde progesteronspiegel en de activiteit van de amygdala. In het tweede deel van de menstruatiecyclus stijgt de progesteronspiegel. Bij onderzoek naar het geconstateerde verband tussen de progesteronspiegel en het optreden van het premenstruele syndroom (pms) bij ongeveer vijf procent van de vrouwen (extra prikkelbaar, agressief of depressief en sterke stemmingswisselingen) werd ontdekt, dat ook de amygdala hierbij een rol speelt. Als er (bij gezonde vrijwilligsters) extra progesteron wordt toegediend, kan door middel van MRI-hersenscans worden geconstateerd, dat de amygdala sterk wordt geactiveerd bij het zien van boze of bange gezichten.

De onderdrukking van aangeleerde angstreacties is een belangrijk doel van therapeutische interventies tegen angststoornissen zoals posttraumatische stressstoornis en fobieën. Onderzoeksresultaten suggereren dat de amygdala niet alleen betrokken is bij angstconditionering, maar tevens in de uitdoving ("extinctie") van angstreacties. Uitdoving vindt plaats wanneer angstsignalen verscheiden malen afzonderlijk (dus zonder de aversieve prikkel) gepresenteerd worden. Dit levert een afname op van de angstreacties op deze signalen. Extinctietraining wist het geheugen betreffende de angst niet uit, er wordt echter aangeleerd de oorspronkelijke angst te onderdrukken.

De amygdala speelt ook een belangrijke rol in positief conditioneren. Het lijkt erop dat afzonderlijke neuronen reageren op positieve en negatieve prikkels, maar er is geen clustering van de afzonderlijke neuronen tot duidelijke anatomische kernen.

Uit een recent hersenonderzoek blijkt dat, vergeleken met heteroseksuele mannen, homoseksuele mannen een sterkere activiteit in de amygdala vertonen bij het zien van scènes in een door hen geprefereerde categorie dan in een niet geprefereerde categorie. Auteurs menen dat het vooralsnog onduidelijk is of dit een gevolg of oorzaak is van hun seksuele voorkeur.


</doc>
<doc id="100602" url="https://nl.wikipedia.org/wiki?curid=100602" title="Limbisch systeem">
Limbisch systeem

Het limbisch systeem (Latijn "limbus" = rand of zoom) is een groep structuren die tussen de hersenstam en de hersenschors ligt en als een ring rond de hersenholten heen gaat. De structuren in het limbisch systeem zijn betrokken bij emotie, motivatie, genot en het emotioneel geheugen. Emotie komt vooral voort uit het limbisch systeem en daarbij heeft het limbisch systeem erg veel te doen met het formeren van herinneringen. Het is (evolutionair gezien) een van de oudste delen van de hersenen maar bevat ook enkele nieuwere structuren. Het limbische systeem is onderdeel van de grote hersenen. 

De term "limbisch systeem" is voor het eerst in 1878 door Paul Broca gebruikt die sprak van de "grand lobe limbique". Aanvankelijk was men van mening dat het limbische systeem bestond uit een topografisch gerangschikt banensysteem dat diende voor de integratie van emotionele ervaringen. Deze opvatting vinden we terug bij James Papez aan wie de term circuit van Papez is ontleend. De laatste term is echter niet door Papez zelf, maar door Paul MacLean bedacht. Papez was wel een van de eersten die in 1937 het limbische systeem verbond aan emoties. Later ontdekte men dat de functie van het limbische systeem aanzienlijk complexer was, en dat het systeem bestond uit een verzameling van verspreide maar nauw met elkaar verbonden kernen en schorsgebieden. Daarbij stonden bovendien veel meer de functionele dan de topografische (vorm) aspecten centraal. De term limbisch systeem wordt echter ook nu nog veel gebruikt, maar omvat andere structuren dan in de vroegere theorieën werd aangenomen. Ook is vast komen te staan dat de hippocampus belangrijker was voor het geheugen dan voor emotionele integratie (zoals Papez en MacLean aannamen). Verder zijn de amygdala, de cortex orbitofrontalis en delen van de basale kernen als belangrijke nieuwe componenten toegevoegd. Ook wordt emotie niet meer gezien als een 'unitaire', dat wil zeggen een door een enkel circuit gestuurde functie, maar denkt men meer in termen van verschillende emotiesystemen die van verschillende circuits en netwerken in de hersenen afhankelijk zijn.

Het limbisch systeem bestaat onder andere uit:

Corticale gebieden

Subcorticale gebieden

Diencephalon

Het limbisch systeem heeft een aantal functies, waaronder onder andere de regeling van het gedrag, het langetermijngeheugen, leren, de motivatie en emotie. Daarbij worden ook een paar stoornissen gelinkt met het limbisch systeem, waaronder epilepsie, depressie en schizofrenie. 


</doc>
<doc id="100642" url="https://nl.wikipedia.org/wiki?curid=100642" title="Erich Fromm">
Erich Fromm

Erich Pinchas Fromm (Frankfurt am Main, 23 maart 1900 – Muralto (Zwitserland), 18 maart 1980) was een internationaal bekende Duits-Amerikaanse psycholoog, sociaal psycholoog en filosoof.

Hoewel hij opgroeide in een orthodox-joods gezin, hing hij later een humanistische levensbeschouwing aan. Hij begon zijn carrière als Freudiaans psychoanalyticus in Berlijn. Vanwege de opkomst van het nationaalsocialisme emigreerde Fromm op 25 mei 1934 naar de Verenigde Staten, waar hij zes dagen later arriveerde in New York. Hij werd op 25 mei 1940 Amerikaans staatsburger. Fromm woonde en werkte in de Verenigde Staten, tot hij in 1950 opnieuw verhuisde, ditmaal naar Cuernavaca in Mexico, waar hij het grootste deel van de rest van zijn leven doorbracht. Uiteindelijk verhuisde hij een laatste maal in 1974 naar Muralto in Zwitserland, waar hij vijf dagen voor zijn tachtigste verjaardag stierf.

Erich Fromm definieerde "karakter" als de relatieve permanente vorm van de wijze waarop de menselijke energie wordt gekanaliseerd in het proces van het verkrijgen van materiële zaken en omgaan met andere mensen. Volgens Fromm is een mate van spontaniteit noodzakelijk om geestelijk gezond en gelukkig te zijn. Spontaniteit is het vermogen van iemand om vrij en onafhankelijk zijn krachten te gebruiken om zijn inherente potentie te verwezenlijken zonder chronische angst of dwang door een autoriteit. Bij het handelen moet niet alleen het doel bereikt worden, maar ook het proces zelf dient men te waarderen.

Fromm introduceerde het begrip “"sociaal karakter"” om het maatschappelijk proces te analyseren. Sociaal karakter bestaat uit de dominante gemeenschappelijke karaktertrekken van een groep die de wezenlijke kern van de karakteropbouw bij de meeste groepsleden - dat is ontwikkeld op grond van de gemeenschappelijke ervaringen en levenswijze van de betreffende groep - beschrijft.

Erich Fromm onderzocht in het boek "De angst voor de vrijheid" uit 1941 de redenen dat mensen zich ondergeschikt maken aan dictaturen. De verklaring van Fromm is dat men probeerde te vluchten voor het gevoel van onbeduidendheid. Onbeduidendheidsgevoelens bestaan uit gevoelens van machteloosheid, eenzaamheid, onzekerheid en angst. De Duitse middenklasse kreeg volgens Fromm het gevoel van onbeduidendheid door de beurskrach van 1929 en de hoge inflatie. Volgens hem koos de Duitse bevolking ervoor om Adolf Hitler te steunen om het gevoel van onbeduidendheid te verdringen door zich te vereenzelvigen met een autoritaire leider, zodat ze het gevoel hebben onderdeel te zijn van een groot en machtig geheel.

Het fascisme werd populair, doordat de economische omstandigheden zorgden voor de groei van het aantal personen met een "autoritair karakter". Een persoon met een autoritair karakter verlangt naar een sterke heerser die twijfel en eenzaamheid wegneemt. Een ander term voor autoritair karakter is het "sadomasochistische karakter". In eerste instantie lijken sadisme en masochisme tegenpolen, maar volgens Fromm uitten beide neigingen zichzelf in de “opheffing” van het individu door zichzelf te vereenzelvigen met een andere persoon. Volgens Fromm zijn zowel masochisten als sadisten afhankelijk van een ander persoon. De sadist heeft een ander persoon nodig als middel om zijn eigen onzekerheden te vervullen. Sadisme laat het gevoel van eenzaamheid en machteloosheid verdwijnen, omdat de sadist de macht heeft over een ander. De masochistische behoeftes worden vervuld door het gevoel dat een sterkere persoon leiding geeft en alle beslissingen neemt. Een persoon met een autoritair karakter wil zelf macht over andere mensen uitoefenen, maar wil zich tegelijkertijd ondergeschikt voelen aan een hogere macht. Mensen met een autoritair karakter worden aangetrokken door het fascisme, doordat het leven georganiseerd wordt in de vorm van een hiërarchie, wat de sadistische en masochistische neigingen vervult. Fromm beschouwde het karakter van Hitler als een voorbeeld van het autoritaire karakter dat drang had naar het overheersen van anderen, maar tegelijkertijd zichzelf onderworpen beschouwde aan een hogere macht.

Erich Fromm maakte onderscheid tussen autoritaire ethiek en humanistische ethiek. Hij was een voorstander van humanistische ethiek. Volgens Fromm is het "geweten" een essentieel onderdeel van ethiek. De term "geweten" verwijst naar twee zaken. Het geweten is enerzijds de innerlijke stem die onze eigen handelingen en keuzes veroordelen of verdedigen met betrekking tot moraal. Anderzijds kan de term "geweten" verwijzen naar het bewustzijn van morele principes.

Volgens de autoritaire ethiek is de normgever iets buiten de mens zelf. Autoritaire ethiek is niet gebaseerd op rede, maar op de ondergeschiktheid, ontzag, eerbied en vrees voor de betreffende autoriteit. Bij autoritaire ethiek is de grootste deugd gehoorzaamheid aan de autoriteit, ongeacht diens bevelen, terwijl ongehoorzaamheid als grootste zonde wordt beschouwd. Het autoritaire geweten is het internaliseren van de (verwachte) wil van een externe autoriteit. Voorbeelden van externe autoriteiten zijn vader, moeder, overheid, leraar of God. Normaal gesproken heerst een autoriteit extern door zijn wil op te leggen door middel van dwang of door het oproepen van angst in het individu. Door het autoritaire geweten zijn de normen van de autoriteit opgenomen door de mens. Als men daden tegen het autoritaire geweten pleegt, dan komt de spijt voort uit het gevoel van ongehoorzaamheid aan de autoriteit. Autoritaire ethiek heeft het gevaar in zich dat de belangen van de autoriteit worden gezien als rechtvaardig, waardoor de humanistische ethiek wordt geschonden.

Humanistische ethiek is gebaseerd op het principe dat de mens – individu en de samenleving – beslist wat de criteria zijn voor goed en slecht. Het humanistische geweten is een beschermer van de integriteit van het individu. De gulden regel – “"Doe niet anderen aan, wat je niet zou willen dat men bij jou zou doen"” – vormt een onderdeel van het humanistische geweten.




</doc>
<doc id="100700" url="https://nl.wikipedia.org/wiki?curid=100700" title="Els Borst">
Els Borst

Else (Els) Borst-Eilers (Amsterdam, 22 maart 1932 – Bilthoven, 8 februari 2014) was een Nederlands politica voor Democraten 66 (D66) en hoogleraar. Borst was minister van Volksgezondheid in de kabinetten Kok I en Kok II. In het laatstgenoemde kabinet was ze tevens tweede vicepremier. Sinds 21 december 2012 was Borst minister van staat.

Borst werd in 1932 in Amsterdam geboren. Tijdens de Tweede Wereldoorlog werd Borst op 12 maart 1945 in het Eerste Weteringplantsoen, toen ze op weg was naar school, door de Duitsers gedwongen getuige te zijn van een executie van 30 verzetsstrijders. Na haar studie geneeskunde en promotie aan de Universiteit van Amsterdam begon ze aan een carrière als arts. Van 1969 tot 1976 was ze hoofd Bloedbank aan het Academisch Ziekenhuis te Utrecht. Van 1976 tot 1985 was ze aan dit ziekenhuis verbonden als medisch-directeur. Van 1986 tot 1994 was ze vicevoorzitter van de Gezondheidsraad. Van 1 juli 1992 tot haar benoeming als minister was Borst aan de Universiteit van Amsterdam bijzonder hoogleraar met als leeropdracht "evaluatie-onderzoek van het klinisch handelen".

Sinds 1968 was Borst lid van de politieke partij D'66. In de periode dat D'66 in de peilingen vrijwel niet meer voorkwam (1976), ging Borst evenals honderden andere leden handtekeningen ophalen voor Jan Terlouw. Die had aangegeven alleen lijsttrekker van zijn partij te willen worden als er voor zijn kandidatuur voldoende steun was in het land, ook onder niet-leden van D'66. De actie betekende een opleving van de partij in de peilingen en uiteindelijk ook bij de Tweede Kamerverkiezingen van 1977, toen de partij een bescheiden winst boekte.

Op 22 augustus 1994 werd ze voor D66 (sinds 1981 zonder apostrof) minister van Volksgezondheid, Welzijn en Sport in het eerste paarse (PvdA-VVD-D66) kabinet-Kok I. Borst was de eerste arts in de functie van minister van Volksgezondheid sinds Louis Stuyt in 1971-1972.

Tijdens haar periode als bewindsvrouw kreeg ze te maken met een groot aantal medisch-ethische kwesties. Ze werd vooral bekend als voorvechtster om euthanasie niet meer strafbaar te stellen. Op 9 augustus 1999 diende ze hiervoor met VVD-minister Benk Korthals een wetsvoorstel in. De wet 'Toetsing levensbeëindiging op verzoek en hulp bij zelfdoding' trad op 1 april 2002 in werking. De arts dient zich bij de uitvoering van euthanasie wel aan wettelijk vastgelegde zorgvuldigheidseisen te houden en achteraf dienen evaluatiecommissies aan te geven of de juiste regelingen in acht genomen zijn.

Borst voerde in 1996 met minister Winnie Sorgdrager het stelsel van donorverklaringen in, waarbij burgers vanaf achttien jaar wordt gevraagd of ze na hun overlijden organen en weefsels willen afstaan aan zieken. Het wetsvoorstel daartoe was in 1991 ingediend door staatssecretaris Hans Simons en minister Ernst Hirsch Ballin. 

In 2001 bracht ze de 'Wet foetaal weefsel' tot stand, die de voorwaarden aangeeft voor het afstaan van foetaal weefsel voor wetenschappelijke en geneeskundige doeleinden. Zo moet de betrokkene toestemming verlenen en mag het weefsel alleen afkomstig zijn van abortussen en miskramen. Dankzij haar kwam er in 2002 een wijziging tot stand van de 'Wet bijzondere medische verrichtingen', waardoor xenotransplantatie (medische verrichtingen met levende bestanddelen van dieren) werd verboden zolang er onzekerheid is over de risico's voor mensen.

Borst realiseerde een wijziging van de Tabakswet voor het verbod van de verkoop van tabak aan kinderen jonger dan zestien jaar. Verder werden onder meer maatregelen genomen om niet-rokers beter te beschermen en om tabaksreclame te beperken. Vanaf 1 januari 2004 kregen werknemers recht op een rookvrije werkplek en ging er een rookverbod gelden in het openbaar vervoer. Verkopers van alcohol werden op haar initiatief verplicht de leeftijd van de aspirant-koper vooraf te controleren en de verkoop van zwak-alcoholische dranken in benzinestations werd verboden. 

Maar bovenal werd haar ministerschap bepaald door de financiële problemen van de vergrijzing en de toenemende medisch-technische mogelijkheden. Keer op keer moest ze vechten voor verhoging van haar financiële middelen. Om de kosten van de gezondheidszorg te beheersen, voerde ze een regeling in waarbij aan veelvoorkomende medische ingrepen een budget werd toegewezen. Dit leidde ertoe dat operatiekamers leegstonden, terwijl er wachtlijsten ontstonden.

Meer succes had Borst met het ontwerpen van een nieuw verzekeringsstelsel voor de gezondheidszorg. In 2006 werd een basisverzekering ingevoerd voor alle ingezetenen. Voor allerlei extra's moest men zich bijverzekeren. De splitsing tussen particulier en ziekenfondsverzekerden verdween. De verzekeringspremies werden nominaal. Iedereen ging een gelijke premie betalen. Afhankelijk van het inkomen betaalde men een extra bijdrage of ontving men bij een klein inkomen subsidie.

Bij de verkiezingen voor de Tweede Kamer in 1998 was Borst lijsttrekker voor D66. Door partijleider Hans van Mierlo werd ze op 31 mei 1997 als kandidaat-lijsttrekker aangekondigd met de woorden: "Het is een meisje geworden en we noemen haar Els". Bij deze verkiezingen ging D66 terug van 24 (een historisch hoogtepunt) naar 14 zetels. Tijdens de formatie voor een nieuw kabinet zat Borst korte tijd in de Tweede Kamer, waarvan een week (7-14 mei 1998) als fractievoorzitter. Ook trad ze in die periode op als informateur, samen met Wim Kok en Gerrit Zalm. In het kabinet-Kok II werd ze opnieuw minister van Volksgezondheid. Tevens werd ze tweede vicepremier.

Tijdens haar periode als bewindsvrouw kwam Borst enkele malen in de problemen. Tweemaal werd er een motie van wantrouwen tegen haar ingediend. Beide werden verworpen. De eerste was naar aanleiding van het rapport van de parlementaire enquêtecommissie naar de Bijlmerramp. De commissie concludeerde dat minister Borst niet goed was omgegaan met de gezondheidsklachten van overlevenden en hulpverleners.

De tweede kwam naar aanleiding van een interview dat Borst had gegeven in "NRC Handelsblad" van 14 april 2001, twee dagen nadat de euthanasiewet was aangenomen. Hierin sprak ze de woorden "Het is volbracht". Deze uitspraak geldt bij christenen als een van de 'kruiswoorden' van Jezus, die hij zou hebben gesproken voordat hij aan het kruis stierf. De christelijke partijen in de Tweede Kamer namen het de minister kwalijk dat ze bij een voor veel christenen gevoelig onderwerp als euthanasie in een interview op Goede Vrijdag de kruiswoorden van Jezus citeerde. Borst bood in de Tweede Kamer haar verontschuldigingen aan en benadrukte dat ze geen associatie had willen oproepen met de godsdienstige betekenis, waarna de motie van wantrouwen werd verworpen.

Borst werd op 8 februari 2003 erelid van D66. Op 21 december 2012 werd ze benoemd tot minister van Staat. Borst had tot haar dood in 2014 zitting in verschillende raden van toezicht.

Borst was getrouwd met bacterioloog Jan Borst, die in 1988 overleed. Samen hadden ze drie kinderen.


Borst werd op 10 februari 2014 dood aangetroffen in de garage van haar woning in Bilthoven. Ze bleek met 41 steekverwondingen om het leven te zijn gebracht, maar dit laatste feit werd pas anderhalf jaar later publiekelijk vrijgegeven in een dagvaarding van het Openbaar Ministerie (OM). Zeven dagen na haar overlijden vond er in de Dom van Utrecht een herdenkingsbijeenkomst plaats, waar onder anderen premier Mark Rutte en de oud-premiers Ruud Lubbers en Wim Kok aanwezig waren. Ze werd op 15 februari begraven op de natuurbegraafplaats Den en Rust in Bilthoven. Drie dagen later werd ze herdacht in beide Kamers.

In augustus 2014 leek het onderzoek naar het overlijden van Borst op een dood spoor, al waren er op dat moment nog circa 15 rechercheurs bij de zaak betrokken. In oktober 2014 werd via het televisieprogramma Opsporing Verzocht het publiek om nadere informatie gevraagd. 

Op 21 januari 2015 werd een match gevonden met het op de plaats delict aangetroffen DNA. De verdachte, de 38-jarige Bart van U., zat reeds vast in verband met een levensdelict in Rotterdam eerder die maand. Op 4 februari 2016 legde de verdachte voor de rechtbank een verklaring af waarin hij aangaf Borst gedood te hebben vanwege haar verantwoordelijkheid voor de Nederlandse euthanasiewet. Hij noemde zijn daad een "goddelijke opdracht". Naar eigen zeggen had hij Borst thuis drie keer opgezocht. Pas nu werden er nog meer details over de moord publiekelijk vrijgegeven, onder meer dat Van U. Borst doelbewust in de ogen had gestoken. Tijdens het proces tegen van U. was deze informatie uit piëteit met Borsts nabestaanden door het OM achtergehouden. De Rechtbank Rotterdam veroordeelde hem op 13 april 2016 tot tbs met dwangverpleging, niet alleen voor de doodslag op Borst maar ook voor die op een van zijn zussen. Ook zijn zus werd met tientallen messteken om het leven gebracht. Volgens de rechtbank is hij wegens een geestelijke stoornis volledig ontoerekeningsvatbaar. Het OM had acht jaar cel en tbs geëist, omdat justitie hem slechts verminderd toerekeningsvatbaar achtte. Deskundigen van het Pieter Baan Centrum hadden hem eveneens verminderd toerekeningsvatbaar bevonden.

Borst stond bij de gemeenteraadsverkiezingen van 2014 als lijstduwer op de lijst van D66 in de gemeente De Bilt. Er was na haar overlijden geen wettelijke mogelijkheid om haar naam te verwijderen. Ze behaalde 391 voorkeurstemmen.

In het najaar van 2016 werd een plein voor het Hagaziekenhuis aan de Leyweg in Den Haag vernoemd naar Borst, het Els Borst-Eilersplein.



</doc>
<doc id="100738" url="https://nl.wikipedia.org/wiki?curid=100738" title="Tetraplegie">
Tetraplegie

Tetraplegie of quadriplegie is een toestand waarbij alle vier de ledematen verlamd zijn. Meestal bestaat er dan een onderbreking van het ruggenmerg ter hoogte van de bovenste helft van de nekwervelkolom (boven c3-c4). Dit kan onder andere optreden door een mechanisch letsel (gebroken nek, bijvoorbeeld ten gevolge van duiken in ondiep water) of door compressie van het ruggenmerg door een tumor of ischemisch letsel door een infarct.

Is de verlamming niet volledig, dan spreekt men van tetraparese.



</doc>
<doc id="100900" url="https://nl.wikipedia.org/wiki?curid=100900" title="Agressie">
Agressie

Onder agressie wordt meestal verstaan het gewelddadig handelen met het doel schade toe te brengen. Dikwijls gaat het om schade aan personen.

Wanneer men mensen aanspreekt en hen vraagt wat ze verstaan onder het begrip ‘agressie’, zullen ze dit begrip vaak linken aan geweld. Hierbij stelt men zich vooral vormen van fysieke agressie voor zoals vechten, het vernielen van materiaal, enzovoort. Toch is het belangrijk in acht te nemen dat agressie zowel positieve als negatieve betekenissen heeft, en dat er een duidelijk verschil is tussen geweld en agressie. Beide begrippen zijn geen synoniemen van elkaar en hoeven ook niet altijd met elkaar in verband gebracht te worden.

Agressie kan als volgt gedefinieerd worden: als een gerichte kwaadheid die juist het belang van een effectieve communicatie kan dienen. Deze kan juist destructieve handelingen voorkomen. In de biologie is dat onderscheid duidelijk, daar wordt destructief gedrag tussen soortgenoten dikwijls voorkomen door agressiviteit.

Het woord agressie stamt oorspronkelijk af van het Latijnse woord "adgredior / aggredior", voltooid deelwoord "adgressus / aggressus": ergens gericht op af gaan, vandaar "aggressio": vijandelijke aanval, door het Frans overgenomen als "agression". De Latijnse herkomst wordt nog steeds gebruikt om ook de positievere betekenissen van het woord agressie te onderbouwen.

"In het richten op een doel kan geactiveerde opgestuwde agressie in positieve zin worden gereguleerd. In het Latijn betekende het woord aggredo, waarvan ons agressiebegrip is afgeleid, aanvankelijk het in positief opzicht benaderen van een mens, een taak of een doel." (Prof. J. Bastiaans 1986).

Overigens is het opmerkelijk dat het woord in het Frans is overgenomen zonder dubbele g, daarin gevolgd door het Spaans en het Nederlands, terwijl het Italiaans, Duits en Engels het woord met dubbele g overnamen. Dit leidt nog steeds tot veel verwarring over de spelling in al deze talen.

Addendum: In het Frans werd al door de tijd snel een vereenvoudiging van taal naar uitspraak toe doorgevoerd en werd de dubbele g (en d) daarom plots enkelvoudig geschreven. Ook in het eerste Engels werd dit overgenomen. Het Engels werd echter vrij snel 'terug' hervormd om de oorsprong weer te geven en de geschiedkundige woordbetekenis daarbij. Net daarom keerde het Engels bij een spellinghervorming terug naar de afkomst van hier adgredior / aggredior, maar idem voor een woord als address i.p.v. het Franse adresse en het Nederlandse adres. Eigenlijk is het Engels hierdoor terug 'originegetrouwer' dan het Frans en Nederlands [Van Belle Jean Marc, zie Engelse grammatica gegeven te Oxford & Cambridge].

Wellicht zijn er mannelijke en vrouwelijke vormen van agressie te onderscheiden, al dan niet gekoppeld aan mannelijke en vrouwelijke vormen van destructief gedrag. Mannen bezitten op jongere leeftijd in vergelijking met vrouwen van dezelfde leeftijd meer hormonen zoals testosteron en adrenaline die agressief gedrag reguleren en beïnvloeden. Jonge mannen lijken daarom in vergelijking met jonge vrouwen vaker fysiek hun agressie te tonen. Ook zijn er culturele patronen die maken dat het onder mannen meer gebruikelijk of zelfs aanvaard is agressie te gebruiken. 

Uit de cijfers blijkt dat vrouwen veel vaker aangifte doen van verschillende vormen van agressie dan mannen. In Nederland bijvoorbeeld blijkt uit de bij de politie geregistreerde incidenten van huiselijk geweld in 2008 (63 841 aangiften en meldingen) dat slachtoffers van huiselijk geweld daarbij veel vaker vrouwen waren (76,9% in de leeftijd van 25 tot 45 jaar). Bij stalking cq. belaging (79,9%) en seksueel huiselijk geweld (84,5%) ligt het percentage vrouwelijke slachtoffers nog hoger. Psychisch huiselijk geweld kent 32,2% mannelijke slachtoffers. . Cijfers uit wetenschappelijk onderzoek varieert nogal, maar in het algemeen liggen de orde van grote van slachtofferschap van huiselijk geweld van mannen en vrouwen niet ver uit elkaar .

Elke psychologische benadering heeft een andere verklaring voor agressief gedrag. Hieronder een uiteenzetting.

De biologische benadering gaat ervan uit dat agressie een fysiologische basis kent in de vorm van een aangeboren drift (genetisch bepaald). Ze stellen ook dat agressie kan ontstaan als mensen te maken krijgen met aanvallende situaties.

De behavioristische benadering gaat ervan uit dat agressief gedrag verschillende functies kan hebben. Als eerste vormt het agressieve gedrag een uiting (een reactie) op frustratie. Deze vorm, frustratie-agressie of emotionele agressie genoemd, is een poging van de agressor om zijn innerlijke 'emotionele druk' te ontlasten. Ten tweede kan agressief gedrag worden ingezet om een gewenst doel/belang te realiseren. Agressief gedrag wordt dan als instrument toegepast. Deze agressiesoort wordt instrumentele agressie genoemd. Er is heel wat onderzoek gebeurd naar de verschillende functies van agressie. Deze kunnen te maken hebben met het krijgen van aandacht of het bekomen van zaken (positieve bekrachtiging), als met het trachten te ontkomen aan lastige zaken (negatieve bekrachtiging).

In verreweg de meeste gevallen wordt de behavioristische verklaring van agressie als basis gebruikt binnen zogenoemde agressietrainingen.

De cognitieve benadering gaat er ook van uit dat agressief gedrag wordt aangeleerd. Het legt alleen de nadruk op de rol van imitatie en de aanstekelijkheid van het gedrag van anderen.

Het behaviorisme ervan uit dat agressie niet door imitatie of aanstekelijkheid wordt aangeleerd. Zij stellen namelijk dat agressief gedrag wordt aangeleerd door de ervaringen die mensen opdoen. Op die manier blijken mensen te leren dat agressief gedrag een goed werkzaam middel is om óf innerlijke spanning te ontlasten óf door een gewenst doel/belang te realiseren. 

De psychodynamische benadering (waar Sigmund Freud grondlegger van was) stelt dat elk menselijk handelen geïnspireerd wordt door twee verlangens: seks (Eros/levensdrift/libido) en agressie (Thanatos/doodsdrift). Het woord agressie heeft daarbij niet per se een negatieve betekenis. Het is slechts een drift die leidt tot een bepaald gedrag.

De humanistische benadering (waar Carl Rogers en Maslow de grondleggers van waren), beschouwen agressie als een reactie op omstandigheden waarbinnen iemand wordt bedreigd, of als reactie op het moeilijk kunnen accepteren van situaties.

De humanisten stellen dat agressief gedrag slechts één van de mogelijkheden is en dus dat agressie (onder juiste omstandigheden) altijd vermijdbaar is.

Het idee dat agressie ingetoomd kan worden door het creëren van de juiste omstandigheden, impliceert ook dat slechte omstandigheden kunnen leiden tot meer agressie. Zo is reeds aangetoond dat hitte leidt tot meer agressieve gedragingen.

Meestal wordt agressie echter als negatief fenomeen gezien. Er wordt daarbij gedacht aan geweld bij bijvoorbeeld criminaliteit, oorlog, racisme of opstand. Agressie kent meestal fasen: eerst discussie, dan polarisatie, dan ruzie, en al naargelang er dwingende omstandigheden plaatsvinden kan agressie leiden tot zinloos geweld, massale vechtpartijen of zelfs oorlog.

Er zijn verschillende redenen waardoor mensen gedreven worden tot agressieve daden.

Mensen in een psychose zijn soms zeer angstig en daardoor sneller geneigd om iets als een aanval op te vatten en als reactie agressief te worden. Gebruikers van alcohol en drugs kunnen sneller ontremd zijn, waardoor een kleinigheid reeds aanleiding kan vormen tot hevige agressie.

De laatste jaren wordt binnen beroepen waar men veel te maken heeft met agressie aandacht besteed aan agressiebeheersing. Zo worden bij de politie, binnen psychiatrische instellingen, hulpverleningsinstanties en gevangenissen enzovoort, trainingen gegeven om de medewerkers beter te leren omgaan met agressie. Feitelijk worden agressietrainingen gegeven aan iedereen die beroepshalve veel klant-/cliëntcontacten onderhouden.

Binnen zo'n training leren mensen welke soorten agressie er bestaan, hoe je de verschillende soorten snel kan herkennen en hoe men daar het meest effectief mee om kan gaan.

Hierbij wordt niet alleen aandacht besteed aan het onder controle houden van zichzelf, de agressor en de agressieve situatie; er wordt ook aandacht besteed aan het voorkomen van agressieve situaties 'an sich.

Het gaat dus om het herkennen en erkennen van agressie zodat er op een constructieve wijze op kan worden gereageerd.

De technieken die daarbij worden aangereikt zijn 'agressiesoort gebonden'. Bij frustratieagressie zijn de technieken namelijk geënt op het in contact treden met de agressor (door voornamelijk gevoelsreflecties te geven). Bij instrumentele agressie zijn de technieken geënt op het constructief plaatsen van grenzen. Te allen tijde is het observeren en analyseren van de lichaamstaal van de agressor van groot belang. Ook de eigen lichaamstaal is van belang om rekening mee te houden. Ook bij dieren kan men ruim op voorhand op basis van de lichaamstaal de agressie opmerken. Bij honden merkt men dit aan de lichaamshouding, de opgetrokken bovenlip en aan het grommen.

Soms trachten mensen agressie af te reageren door sport of een vechtkunst te beoefenen; dit wordt echter afgeraden. Het is een misverstand dat men agressie altijd kan (laten) afreageren door bijvoorbeeld een boksbal te bewerken of hard te roepen. Dit is onderzocht en blijkt vaak omgekeerd te werken: mensen kunnen er sneller agressief door reageren.


</doc>
<doc id="100956" url="https://nl.wikipedia.org/wiki?curid=100956" title="Hyperacusis">
Hyperacusis

Hyperacusis is overgevoeligheid voor "externe" geluiden. Het is een symptoom, geen ziekte, evenals tinnitus, waarbij juist "interne" geluiden klachten geven. Hyperacusis kan voorkomen in combinatie met tinnitus.

Mensen met hyperacusis ervaren veel geluiden als te sterk, onaangenaam of zelfs pijnlijk omdat hun tolerantie voor geluid is afgenomen. Hun gehoor werkt in de meeste gevallen normaal, maar blijkbaar worden geluidsimpulsen te sterk verwerkt door de hersenen, waardoor alle of sommige geluiden vaak als (te) luid worden waargenomen en geëvalueerd. Voor deze mensen zijn heel gewone geluiden vaak niet te verdragen. Te denken valt aan het doortrekken van een toilet, het gerammel van de afwas, spelende kinderen, een muziekje en dergelijke meer.

Bij sommige mensen doet dit soort geluiden zelfs pijn aan of in de oren. Deze pijn lijkt te worden veroorzaakt door spieren rondom het oor en spieren in en rondom het kaakgebied die (onder invloed van stress en spanning) chronisch (te) sterk aangespannen zijn. Soms gaat dit gepaard met TMS-klachten (temporo-mandibulair syndroom), maar deze klachten verdwijnen meestal geheel of gedeeltelijk wanneer de hyperacusisklacht afneemt of zelfs verdwijnt. Vaak wordt er geschreven dat de 'oren' van mensen met hyperacusis hun zogenaamde "dynamische bereik" (het vermogen van onze oren om zich snel aan te passen aan wisselende geluidssterkten) hebben verloren. Echter, het probleem bij hyperacusis ligt in veruit de meeste gevallen niet in het gehoororgaan zélf, maar in de hersenen en het verwerkingsproces van geluid aldaar.

Er is sinds de jaren tachtig meer bekend wat de onderliggende neurofysiologische processen zijn die een rol spelen in de meeste gevallen van hyperacusis, vooral dankzij het werk van de Amerikanen Jastreboff en Hazell. Zo schijnt er een sterke wisselwerking te bestaan tussen het auditief gehoorsysteem (plus corticale gebieden), het limbisch systeem (veroorzaker van emotionele associaties) en het autonoom zenuwstelsel (lichaamsfuncties): wanneer interne geluidsprikkels (bij tinnitus) of externe geluidsprikkels (bij hyperacusis) negatieve reacties veroorzaken, dan ontstaat er een negatieve spiraal van hypervigilantie/alertheid op bepaalde geluiden met in bepaalde mate lichamelijke klachten (o.a. gespannenheid, trillen, schrikreacties, zweten) en geestelijke klachten (o.a. angstreacties, depressie) tot gevolg. De manifestaties van deze klachten, die dus voortkomen uit de negatieve reacties op geluid, verschillen in aard en hevigheid, al naar gelang de ernst en duur van de klachten. Deze negatieve spiraal kan doorbroken worden door zich bewust te worden van de onderliggende processen zodat het proces in positieve richting kan veranderen.

Naast gewone hyperacusis, bestaat er ook het minder voorkomende "vestibulaire hyperacusis". Hierbij ervaart iemand duizelingen, misselijkheid of een verlies van balans bij bepaalde geluiden.

Hyperacusis is geen levensbedreigende aandoening maar afhankelijk van de ernst kan het wel heel traumatisch zijn: het is erg angstwekkend, en heel moeilijk om op het werk en thuis mee om te gaan. Op het sociale vlak zal het iemands mogelijkheden sterk inperken en zijn of haar leven in veel gevallen (tijdelijk) drastisch veranderen.

Over de oorzaken van hyperacusis is nog weinig bekend. Het zou kunnen worden veroorzaakt door:

N.B. Vaak ontstaat de hyperacusisklacht niet zozeer direct door de oorzaak (de aanleiding), maar door een combinatie van negatieve factoren (stress, burn-out, overspannenheid, depressie) waarbij extern geluid systematisch steeds meer een bron van irritatie wordt en uiteindelijk leidt tot hyperacusis.

Soms kan hyperacusis een begeleidend symptoom zijn bij onder andere:

Bij hyperacusis is het van belang zich steeds bloot te blijven stellen aan normaal (prettig) omgevingsgeluid. Vermijden van geluid of het dragen van oordoppen lijkt hyperacusis in de meeste gevallen in de hand te werken. Wel dient excessief (luid) geluid vermeden te worden. Ook is het belangrijk om negatieve counseling te vermijden: tekstmateriaal (op internet) en internetforums, die vaak doemscenario-achtig van aard zijn, evenals niet-constructieve adviezen van (op dit onderwerp) vaak ondeskundige (KNO-)artsen en andere hulpverleners ('leer er maar mee te leven').

TRT-therapie (tinnitus retraining therapy), geïnitieerd door Jastreboff, kan helpen om het gewenningsproces (habituatie) te versnellen, waardoor men uiteindelijk (meestal na maanden maar ook wel na enkele jaren) minder gevoelig wordt voor externe geluiden. In de meeste gevallen van klinisch significante hyperacusis wordt de klacht (met begeleiding) na gemiddeld 18 maanden goed hanteerbaar of zelfs volledig geëlimineerd. Bij een kleine groep patiënten met klinisch significante hyperacusis (en/of tinnitus) zijn er andere oorzaken of onderliggende psychische en/of lichamelijke aandoeningen aan te wijzen waardoor de klachten meer of minder consistent blijven aanhouden.

Er zijn tot nu toe geen totale genezingsmogelijkheden in de meeste gevallen van hyperacusis. Wel zijn er behandelingsmethoden, met name TRT-therapie, waarmee goede tot zeer goede resultaten kunnen worden geboekt en hyperacusis (evenals tinnitus) vaak gedegradeerd kunnen worden tot latent aanwezig blijvende aandoeningen die echter in het dagelijkse leven nauwelijks meer een rol van betekenis hebben. Juiste voorlichting van gespecialiseerde hulpverleners aan een audiologisch instituut kan bijdragen aan een verbeterd welzijn. Contact met lotgenoten, inzicht in de aandoening en (tijdelijk) aangepaste leefomstandigheden kunnen het leed helpen verzachten.





</doc>
<doc id="101207" url="https://nl.wikipedia.org/wiki?curid=101207" title="Heimlichmanoeuvre">
Heimlichmanoeuvre

De heimlichmanoeuvre of heimlichgreep is een methode om een blokkade van de luchtwegen te verhelpen en zo verstikking te voorkomen.

De heimlichmanoeuvre is genoemd naar Henry Heimlich, die de methode als eerste beschreef in 1974. 

Als het slachtoffer door een blokkade van de luchtwegen dreigt te stikken (bijvoorbeeld door een snoepje) en noch hoesten, noch het met de vlakke hand tussen de schouderbladen slaan deze blokkade opheft, is het mogelijk om als hulpverlener de blokkade te proberen op te heffen met behulp van de heimlichmanoeuvre. De hulpverlener laat het slachtoffer staan of op een stoel zitten en gaat achter het slachtoffer staan. De hulpverlener zet zijn knie tegen het slachtoffer of tegen de rugleuning om de kracht optimaal te kunnen richten. De hulpverlener steekt zijn beide handen onder de oksels van het slachtoffer door en omvat het slachtoffer. De dominante hand wordt tot een vuist gebald, waarbij de duim "in" de vuist terecht dient te komen (omsloten door de andere vingers). Dit voorkomt dat de hulpverlener het slachtoffer beschadigt met zijn duimknokkel. De andere hand wordt om de vuist gevouwen. De handen worden halverwege tussen de navel en het begin van het borstbeen geplaatst en de hulpverlener trekt de vuist in een snelle, krachtige beweging schuin omhoog. Hierbij dient een scheppende beweging te worden gemaakt – als het hanteren van een ijslepel. Dit zorgt ervoor dat de kracht zoveel mogelijk omhoog – de longen "uit" – gericht is in plaats van naar achter. De plotselinge samendrukking van de buik (middenrif) zal de lucht uit de longen van het slachtoffer drukken en zo de blokkade mogelijk uit de luchtpijp verwijderen.

De heimlichmanoeuvre in bovenstaande vorm mag niet uitgevoerd worden bij zwangere vrouwen en is niet goed toepasbaar bij zwaarlijvige personen. In dit geval kan dezelfde manoeuvre uitgevoerd worden, echter met de handen op het borstbeen.

In 2016 gebruikte Heimlich, op de leeftijd van 96 jaar, de methode voor het eerst zelf in een noodsituatie.

Zelfs wanneer de heimlichmanoeuvre correct wordt toegepast kan het slachtoffer verwond worden; er bestaat met name kans op inwendig letsel. Na het toepassen van de heimlichmanoeuvre dient daarom altijd een arts te worden geconsulteerd.
De heimlichmanoeuvre mag nooit worden toegepast op slachtoffers die nog kunnen hoesten, ademen of spreken.
Er zijn speciale trainingen om de heimlichmanoeuvre te leren/oefenen.




</doc>
<doc id="101216" url="https://nl.wikipedia.org/wiki?curid=101216" title="Tracheotomie">
Tracheotomie

Een tracheotomie of luchtpijpsnede is het aanbrengen van een buisje (tracheacanule) in de luchtpijp via een snede in de hals van de patiënt. De naam van deze medische ingreep is afgeleid van de Griekse woorden τραχεῖα (ἀρτηρία), "tracheia (artería)" (ruwe arterie, luchtpijp) en τέμνω, "témnō" (snijden). De ingreep wordt gebruikt om de persoon te kunnen laten ademhalen, veelal als dit via de mond en neus niet gaat of wanneer langdurige beademing nodig is. Als het buisje geplaatst is, spreekt men van een patiënt met een tracheacanule. Van een tracheostoma spreekt men als de luchtpijp eindigt met een stoma (στόμα (mond / uiteinde)) in de hals. Dit is alleen het geval na een laryngectomie.

Deze ingreep is alleen aan te raden als handeling in het ziekenhuis of door medisch geschoold personeel in noodsituaties. Het is een alternatief wanneer een zogenaamde 'intubatie' met een 'endotracheale tube', een ingreep waarbij een slang via de mond of neus in de luchtpijp wordt gebracht, niet lukt of gecontra-indiceerd is.

De duur van het plaatsen van een tracheotomie is ± 30 min. In echte noodzaak zal dan ook vaak gekozen worden voor een coniotomie, waarbij een gaatje in het strottenhoofd, vlak onder de stembanden wordt gemaakt: in de membrana cricothyreoidica, de membraan die zich bevindt tussen het ringkraakbeen en het schildkraakbeen van het strottenhoofd.

Wanneer de wond van de tracheotomie na enige tijd genezen is, start de revalidatie. De mate waarin door patiënten gesproken kan worden is afhankelijk van de reden van de plaatsing van het tracheacanule. In het algemeen kan er van worden uitgegaan dat spreken mogelijk is wanneer er nog enige (soms geringe) ruimte bestaat tussen de canule en de stembanden. Ook het slikken wordt beïnvloed door de canule. Dit kan het in sommige gevallen noodzakelijk maken dat de canule wordt voorzien van een ballonnetje dat rondom de canule in de luchtpijp wordt opgeblazen, zodat speeksel en voedsel dat per ongeluk de luchtpijp in loopt niet verder de longen in komt. In die gevallen is spreken vaak ernstig bemoeilijkt. 




</doc>
<doc id="101244" url="https://nl.wikipedia.org/wiki?curid=101244" title="Borstbeen">
Borstbeen

Het borstbeen of sternum is het been in het midden van de borstkas waaraan de sleutelbeenderen en de ware ribben vastzitten. Het borstbeen maakt samen met de ribben ventilatie van de luchtwegen mogelijk. 

Het borstbeen bestaat uit drie hoofddelen:

Het middendeel bestaat uit een aantal delen, sternebrae genoemd. Bij de mens en Cetacea zijn de sternebrae vergroeid tot één deel en wordt dan vervolgens het "corpus sterni" genoemd. Bij andere dieren wordt het middendeel "mesosternum" genoemd.

Een aangeboren vervorming van het borstbeen wordt pectus genoemd.

Het woord "sternum" is een overzetting van het Oudgrieks στέρνον "stérnon". Bij de Griekse schrijver Homerus wordt het begrip στέρνον gebruikt in de betekenis van "borst van de man". Homerus gebruikt het begrip στῆθος "stethos" voor de "borst" van zowel de man als de vrouw. De Griekse arts Hippocrates gebruikt στέρνον in de betekenis van "borst", en στῆθος als "borstbeen". Bij de Griekse arts Galenus zien we (pas) het στέρνον in de huidige betekenis van borstbeen.

Het στέρνον moet eigenlijk gezien worden als het (voorste) vaste benige deel van de borst. Vanuit die optiek sluit het Oudgriekse begrip στερεός/στερρός, vast/hard erbij aan. Het Nederlandse "borstbeen" sluit overigens meer aan bij de Latijnse variant "os pectoris", afgeleid van "os", "been/bot" en "pectus", "borst". In het klassieke Latijn komt het begrip "pectus" ook in de tweede betekenis van "borstbeen" voor.
Naast de naam "processus xiphoides" komen ook de namen "os xyphoides" en "cartilago xiphoides" /"xiphodes" voor. Deze Latijnse namen gaan terug op twee Oudgriekse begrippen voor de "processus xiphoides" die bij de Griekse arts Galenus voorkomen. 

De vorm "os xyphoides" komt overeen met ξιφοειδές ὀστοῦν "xiphoeidés ostoun". Zowel het Latijnse "os" als het Oudgriekse ὀστοῦν betekenen bot/been. Het Oudgriekse ξιφοειδές betekent "zwaardvormig", afgeleid van ξίφος. Naast ξίφος komt de vorm ξύφος voor, waar de vorm "xyphoides" (met "y" in plaats van "i") meer mee overeenkomt. In het (anatomisch) Engels komt een soortgelijke vorm "xyphoid" voor. In het Latijn komen ook de meer 'zuivere' vormen "os ensiforme", met "ensiformis" afgeleid van "ensis" ("zwaard") en "os gladioli", met "gladioli" ("van het zwaardje"), voor. Het Nederlandse "zwaardvormig aanhangsel" sluit hier bij aan.

De vorm "cartilago xiphoides/xiphodes" gaat terug op ξιφοειδής χόνδρος "xiphoeidés chóndros". Zowel "cartilago" als χόνδρος betekenen kraakbeen. De vorm "xiphodes" komt overigens overeen met de Griekse nevenvorm ξιφώδης "xiphōs". In het Latijn komen voor dit Oudgriekse begrip ook meer 'zuivere' vormen voor zoals "cartilago ensiformis", "cartilago gladialis", met "gladialis" afgeleid van "gladius" ("zwaard"), "cartilago mucronatus", met "mucronatus" ("puntig") afgeleid van "mucro" ("zwaartpunt/zwaard") en "cartilago cultralis", met "cultralis" afgeleid van "culter" ("mes") voor. Deze eerste drie bijvoeglijke naamwoorden komen overigens ook voor in de begrippen "processus ensiformis", "processus gladialis" en "processus mucronatus". Het Nederlands kent het equivalente "zwaardachtig kraakbeen".

Naast "processus xiphoides" en "cartilago xiphoides" komt men ook nog de vormen "processus xiphoideus" en "cartilago xiphoidea" tegen. De vorm xiphoideus/xiphoidea wordt door sommigen gezien als onjuiste omzetting van ξιφοειδής naar het Latijn.


</doc>
<doc id="101251" url="https://nl.wikipedia.org/wiki?curid=101251" title="Rib (anatomie)">
Rib (anatomie)

De ribben (klassiek Latijn: "costae", Oudgrieks: πλευραί "pleurai") zijn beenderen die samen de borstkas of ribbenkast vormen. Ze omvatten de borstholte (thorax) van gewervelden. 

De ribben geven bescherming aan de daarbinnen gelegen organen. Een andere functie van de ribben is de ventilatie van de luchtwegen mogelijk maken. Het uitzetten van de ribben zorgt voor onderdruk in de borstkas waarmee inademen mogelijk wordt.

Het menselijk skelet telt 24 ribben, 12 aan elke zijde (een minderheid van de mensen heeft een paar ribben meer of minder). De ribben zitten aan de achterzijde van het lichaam vast aan de wervelkolom (via het costotransversaal gewricht (articulus costotransversarius) en het costovertebraal gewricht (articulus costovertebralis)), de bovenste zeven paar zit vast aan het borstbeen aan de voorzijde (de ware ribben, costae verae, I-VII). 

De achtste, negende en tiende ribbenparen zijn aan de voorzijde verbonden met de bovengelegen rib, deze staan bekend als de valse ribben (costae spuriae, VIII-X).

De onderste twee paar, nummers elf en twaalf, zitten aan de voorzijde niet vast en heten daarom de zwevende ribben (costae fluctuantes, XI-XII). Tussen de ribben zitten spieren, zenuwen en bloedvaten. De ribbenkast is elastisch (door gewrichten tussen de ribben en de wervels, en kraakbeen tussen de ribben en het borstbeen en tussen de valse ribben onderling), hierdoor is ademhaling mogelijk: de ribbenkast kan uitzetten en krimpen.


</doc>
<doc id="101261" url="https://nl.wikipedia.org/wiki?curid=101261" title="Hypothermie">
Hypothermie

Onderkoeling of hypothermie is een toestand waarbij de centrale lichaamstemperatuur (de hoogste temperatuur midden in de romp) van een persoon zover is gedaald dat de normale stofwisseling in gevaar komt. De lichaamstemperatuur varieert bij normale gezonde mensen tussen ongeveer 37,5 (soms hoger bij inspanning) en 35,5 graden Celsius, of nog wel eens wat lager, vroeg in de morgen tijdens de slaap.
Onderkoeling begint als de lichaamstemperatuur zakt tot onder de 35 °C. Als de lichaamstemperatuur onder de 32 °C zakt, wordt de situatie kritiek. Lichaamstemperaturen onder de 27 °C zijn zonder medisch ingrijpen bijna altijd dodelijk, hoewel er gevallen bekend zijn waarbij een lichaamstemperatuur van 14 °C werd overleefd.

Onderkoeling kan ook levensreddend zijn. De hersenen sterven namelijk reeds af wanneer de circulatie slechts enkele minuten stopt, maar bij lagere temperatuur kan dat veel langer duren (andere organen zijn minder in gevaar, ze kunnen een circulatiestilstand langer overleven). Hierdoor is het soms mogelijk verdrinking in zeer koud water te overleven. Het slachtoffer verliest het bewustzijn en de hartslag (bloedsomloop) stopt. Het slachtoffer lijkt klinisch dood. Door de kou van het water raken de hersenen echter nog niet zo snel onherroepelijk beschadigd. In sommige gevallen is het nog mogelijk gebleken dergelijke slachtoffers te reanimeren. Daarom wordt er bij levenloze en tevens onderkoelde slachtoffers wel eens gezegd "Iemand is pas dood als hij warm is en (nog steeds) dood".

Vooral kleine kinderen zijn hier in het voordeel, want door hun relatief grote lichaamsoppervlak zullen ze veel sneller afkoelen dan volwassenen.

Er zijn ruwweg twee soorten onderkoeling te onderscheiden, "acute" en "chronische". Acute onderkoeling is het gevaarlijkste; de lichaamstemperatuur zakt snel, vaak binnen seconden of minuten als een slachtoffer door het ijs (van een bevroren meer) zakt. Chronische onderkoeling vindt plaats als het lichaam over langere tijd onderkoeld raakt. Iemand die te water raakt in ijskoud water zal in het algemeen binnen enkele minuten te koud zijn om zelf nog actief te kunnen zwemmen. Ook iemand die zelfs in Nederlands binnenwater bij niet-zomerse temperaturen te water raakt (zeilers, surfers) kan snel zover afkoelen dat zwemmen onmogelijk wordt. Het gevaar van een fatale afloop kan worden vergroot door hevige vermoeidheid of uitputting.

In de praktijk is onderkoeling het makkelijkst vast te stellen aan de hand van de "situatie" waarin het slachtoffer verkeert: bij iemand die in koud water heeft gelegen, door het ijs is gezakt, in een sneeuwstorm is verdwaald of in de koude regen en wind heeft verkeerd, vooral bij harde wind, koud weer of in de bergen, zal men op de mogelijkheid bedacht zijn.

Bij overigens gezonde mensen binnenshuis komt onderkoeling vrijwel niet voor, behalve bij zeer jonge en te vroeg geboren baby's (meestal minder dan 10 dagen oud). Ook bij zieke bejaarden in slechte toestand komt het wel eens voor dat zij geen koorts meer kunnen maken en meer chronisch onderkoeld raken. Huisartsen worden nog wel eens gebeld door ongeruste moeders die bij hun kinderen zelf een temperatuur hebben gemeten van 33 of 34 graden of nog lager. Als het kind verder niet ziek is en het geen zeer jonge baby betreft berust dit vrijwel altijd op een meetfout.

Als iemand continu een opvallend lage lichaamstemperatuur heeft zonder daarbij duidelijk ziek te zijn moet worden gedacht aan een te traag werkende schildklier als mogelijke oorzaak.


Naast onderkoeling kan er ook sprake zijn van bevriezing, waarbij vingers, tenen, ledematen of andere lichaamsdelen (zoals de neus, oren, lippen, penis) dusdanig zijn afgekoeld dat er ijsvorming in de cellen is opgetreden. Dit is een ander probleem met zijn eigen specifieke oorzaken en behandeling. Bevriezing treedt doorgaans "plaatselijk" op. Dat iemand zogenaamd zou kunnen ""doodvriezen"" is strikt genomen een (frequente) misvatting: de dood van het slachtoffer treedt namelijk bij onderkoeling op reeds lang vóórdat bevriezing (van de dan inmiddels overledene) optreedt.

Door de lichaamstemperatuur van het slachtoffer te laten stijgen.


Wel doen:

Onderkoeling zorgt er onder meer voor dat het hart zeer 'prikkelbaar' wordt. De onderkoeling kan ventrikelfibrilleren (onsamenhangend kloppen) van het hart tot gevolg hebben, waardoor het bloed niet (genoeg) rondgepompt wordt. Dit is door een EHBO'er niet te beïnvloeden anders dan door de kans erop te verkleinen door het slachtoffer op te warmen. Als het optreedt, is defibrillatie nodig.

Veel wetenschap over de behandeling van onderkoeling is afkomstig van nazi-experimenten op concentratiekampgevangenen. Dit plaatste medici voor het vraagstuk of het wel ethisch was deze kennis te gebruiken. Hoe het ook zij, heden ten dage worden er levens mee gered.

Soms wordt in de geneeskunde het lichaam expres onderkoeld voor een medische ingreep om de stofwisseling te vertragen als de ingreep een korte circulatiestilstand onvermijdelijk maakt (ingrepen aan het hart of aan de bloedvaten van de hersenen). De chirurg heeft dan iets meer tijd. Door de ontwikkeling van de hart-longmachine is dit tegenwoordig een grote zeldzaamheid geworden. Bij hersenletsel wordt tegenwoordig ook geëxperimenteerd met koeling van het hoofd om de zuurstofbehoefte van de hersenen na het ongeval te beperken waardoor de schade naderhand wellicht minder zou zijn.

Onderkoeling kan in koude omgevingen mede voorkomen worden door het hoofd af te dekken (met een muts/pet) omdat (bij geklede personen) relatief veel warmte via het hoofd verloren gaat. Het spreekt voor zich dat je je kleding moet aanpassen op de omstandigheden. Vochtopnemende kleding is een risicofactor, omdat hier zweet in trekt, wat daarna afkoelt, of natuurlijk koud water opneemt in het geval het slachtoffer te water raakt. Het is echter wel beter gekleed in koud water te liggen dan naakt - isolerende kleren isoleren ook onder water enigszins, al maken ze zwemmen lastiger. Vochtafstotende of sneldrogende kleding is op het land het beste. Meer lagen dunne kleding zijn beter dan één dikke trui. Voor watersporters is een zwemvest altijd aan te raden - wie te koud is kan niet meer zwemmen, al is hij een geoefende zwemmer. Bedenk dat afkoeling in water 30 keer zo snel gaat als in lucht, trek een wetsuit of overlevingspak aan als er een kans is te water te raken.



State of Alaska Cold injury guidelines, 2003; revised edition 2005 (Engelstalig).


</doc>
<doc id="101270" url="https://nl.wikipedia.org/wiki?curid=101270" title="Caissonziekte">
Caissonziekte

Caissonziekte, decompressieziekte of duikersziekte is een ziektebeeld dat zich kan voordoen bij mensen die, na onder verhoogde luchtdruk te hebben gewerkt, weer in een omgeving met een lagere druk terugkomen, zoals duikers of mensen in een vliegtuig na een snelle decompressie.

Oorspronkelijk (rond het laatste decennium van de 19e eeuw) werd de ziekte beschreven bij mensen die onder hydrostatische druk onder het wateroppervlak in grote duikerklokken (caissons) werkten aan de funderingen van bruggen. De oorzaak van de klachten is dat er tijdens het verblijf in een gasmengsel met hoge druk meer stikstofgas in het bloed en in de weefsels oplost dan normaal. Fysisch wordt dit verschijnsel beschreven met de wet van Henry. De stikstof wordt bij het terugkeren naar normale druk niet snel genoeg via de longen afgevoerd. De stikstof vormt dan belletjes in de bloedvaten, waardoor de bloedsomloop wordt gehinderd (embolie). Als zulke bellen in de hersenen ontstaan kan dit zelfs dodelijk zijn. 

Stikstofgas lost niet goed op in water, maar bij hoge druk neemt de oplosbaarheid toe. Tijdens het afdalen en het duiken op diepte lost stikstof op in het bloed en van daaruit in de overige weefsels van het lichaam. Hoe groter de diepte, hoe sneller de stikstof oplost. Hoe langer het verblijf, hoe meer ook slecht doorbloede weefsels (bijvoorbeeld kraakbeen) verzadigd raken met stikstof. Een duiker kan caissonziekte dus voorkomen door niet te lang en niet te diep te duiken (er lost dan weinig stikstof op) en door langzaam op te stijgen (het lichaam krijgt dan de kans de stikstof uit het bloed te "wassen" en via de longen af te voeren).
Verschijnselen zijn jeuk (de "creeps"), hoofdpijn, duizeligheid, pijn in de spieren en gewrichten (anders dan spierpijn door inspanning), de "bends". Bij ernstige gevallen kan het slachtoffer buiten bewustzijn raken, verlamd raken (al dan niet tijdelijk) of zelfs overlijden.

Behandeling van caissonziekte gebeurt in decompressiekamers (eigenlijk recompressiekamer), waar het slachtoffer zo snel mogelijk opnieuw in een verhoogde luchtdruk wordt geplaatst, om daarna de druk langzaam te laten dalen. Door het weer onder druk brengen worden de ontstane bellen kleiner en wordt het ontstaan van nieuwe bellen voorkomen. Met het onder druk inademen van zuivere zuurstof wordt de stikstof versneld afgevoerd. Er mag nooit geprobeerd worden een duiker die mogelijk aan caissonziekte lijdt zelf terug naar een diepte te brengen waar het stikstof makkelijker oplost, dit mag enkel in gecontroleerde omstandigheden gebeuren, dus in een decompressiekamer. In Nederland kunnen duikongevallen behandeld worden in de decompressiekamer van de Koninklijke Marine in Den Helder. Deze behandelmethodiek valt onder de hyperbare geneeskunde.

Het is voor de duiker mogelijk de stikstofopname te verminderen door tijdens het duiken een speciaal gasmengsel in te ademen waarin de stikstof geheel of gedeeltelijk vervangen is door een ander gas, bijvoorbeeld helium (Trimix), of waarbij de verhouding zuurstof-stikstof in het voordeel van het eerste aangepast wordt (Nitrox).

Een duikcomputer en duiktabellen helpen bij het plannen van een duik om stikstofverzadiging te voorkomen. Veel en/of diep duiken verergert het probleem: niet alle stikstof is aan het eind van een duik uit het lichaam verdwenen, zelfs niet als men zich aan alle voorschriften houdt.

Behalve bij het duiken kan men ook in de luchtvaart decompressieziekte oplopen. Commerciële straalvliegtuigen hebben een drukcabine waarin de luchtdruk hoger is dan buiten. Wanneer de cabinedruk wegvalt, wordt de druk in de cabine plots fors lager waardoor belletjes in het lichaam zullen ontstaan. De zuurstofmaskers die vallen, helpen hier niet volledig tegen. Luchtvaartpersoneel wordt getraind op deze situatie, in een zogenaamde hypobare kamer of lagedrukkamer. In zo'n kamer ondervindt het personeel de verschijnselen van een lagedrukomgeving met hypoxie aan den lijve, maar deze training kan zelf decompressieziekte veroorzaken. Om dit te voorkomen worden alle inzittenden gepreoxygeneerd: iedereen krijgt dan enige tijd 100% zuurstof. Daardoor wordt de stikstof uit het lichaam verdreven en kunnen er minder bellen ontstaan. Decompressieziekte bij hypobare trainingen is op deze manier in de meeste gevallen te voorkomen.

Naast caissonziekte is zuurstofvergiftiging een zeldzame medische aandoening bij het beroepsduiken.

Omdat de druk in de cabine van een straalvliegtuig duidelijk lager is dan die op zeeniveau, is er een aanzienlijk grotere kans op decompressieziekte wanneer men weinig tijd neemt tussen het duiken en de vlucht. Daarom adviseert men pas te gaan vliegen 12 uur na een duik (24 uur als het om een decompressieduik gaat, of als men verschillende duiken heeft gemaakt in de dagen voor de vlucht).



</doc>
<doc id="101275" url="https://nl.wikipedia.org/wiki?curid=101275" title="Zuurstofvergiftiging">
Zuurstofvergiftiging

Zuurstofvergiftiging of hyperoxie is het optreden van vergiftigingsverschijnselen door een te hoge partiële druk aan zuurstof. Het is een verschijnsel dat (vooral) duikers ondervinden als ze te diep gaan.

Hoewel zuurstof voor het dierlijk leven onmisbaar is, is het bij verhoogde concentraties (met name bij een verhoogde partiële druk) giftig voor de mens en andere diersoorten.

Het mechanisme waardoor zuurstof de weefsels beschadigt is nog niet volledig begrepen. Men vermoedt dat de giftigheid wordt veroorzaakt doordat zuurstof in het lichaam kan reageren tot reactievere verbindingen. Voorbeelden hiervan zijn het superoxide-ion, en verschillende radicalen zoals hydroxylradicalen. Deze radicalen binden zich op een voor het lichaam ongewenste wijze aan vetten, eiwitten en enzymen in het lichaam waardoor de cellen beschadigd raken. Een voorbeeld is lipideperoxidatie, de aanhechting van peroxidegroepen (-OOH) in de lipiden van de celmembranen.

Hoewel men deze verbindingen als normale bijproducten van de stofwisseling kan zien, zijn de cellen in het menselijk lichaam berekend op de producten van het inademen van lucht met een partiële druk van 0,2 bar. Bij deze concentratie kan het de afvalproducten van zuurstofmetabolisme opruimen met anti-oxidanten, maar dit systeem is niet berekend op verhoogde concentraties zuurstof en dus verhoogde concentraties van deze bijproducten.

Hierdoor zullen deze bijproducten zich ophopen en verantwoordelijk zijn voor de schadelijke werking van zuurstof.

Een teveel aan zuurstof kan schadelijk zijn voor met name het centraal zenuwstelsel, de longen en de ogen.

Zuurstof irriteert de luchtwegen en met name de longen. Wanneer iemand te veel zuurstof inademt (vanaf 0,5 bar of 50% concentratie bij normale luchtdruk) zullen de luchtwegen geïrriteerd raken. De irritatie begint bij de luchtpijp en bronchiën en verspreidt zich vervolgens naar de longen. Men voelt aanvankelijk een lichte prikkeling in de keel, gevolgd door hoestbuien. De hoestbuien worden steeds intenser, men krijgt last van koorts en kortademigheid, en de bloedtoevoer naar de neus neemt toe. Uiteindelijk ontwikkelt men longoedeem, wat dodelijk kan aflopen.

In zuurstofbars wordt een hoge concentratie zuurstof ingeademd, omdat men meent dat dit heilzaam is. Omdat dit gedurende korte tijd geschiedt, treden geen schadelijke effecten op. Toch wordt met name ouderen aangeraden niet te lang en te vaak gebruik te maken van een zuurstofbar.

Bij te vroeg geboren baby's kan een teveel aan zuurstof leiden tot oogbeschadiging. Er ontstaat een scherpe grens tussen de wel en niet-doorbloede gebieden rond het oog, waarna het netvlies loslaat.

Effecten op het centraal zenuwstelsel treden pas op als de partiële druk boven de 1,6 bar komt. Hierdoor ondervinden vooral perslucht-duikers deze effecten.
Zuurstofgas wordt op bepaalde dieptes (bij een partiële druk van meer dan 1,6 bar) giftig voor de mens, duikers wordt geadviseerd door duikorganisaties om te plannen met een maximale partiële zuurstofdruk van 1,4 bar.

Als de partiële druk boven de 1,6 bar komt, kan de duiker de volgende symptomen van zuurstofvergiftiging gaan merken:


Van de symptomen uit bovenstaand lijstje zijn de stuiptrekkingen het gevaarlijkst, aangezien de duiker hierbij zijn ademautomaat kan verliezen en daardoor kan verdrinken.

Is het zuurstofpercentage in het luchtmengsel hoger, dan krijgt een duiker al op geringere diepte last van zuurstofvergiftiging (zie nitrox). De volgende door de NOAA opgestelde limieten worden algemeen aanvaard door duikorganisaties met vaak 1,4 bar als aanbevolen maximale partiële zuurstofdruk.
Naast zuurstofvergiftiging hoort ook caissonziekte bij de medische aandoeningen van het duiken, evenals contact met de vele giftige dieren en planten die een duiker kan tegenkomen onder water.

Voor de berekening van de partiële zuurstofdruk wordt de wet van Dalton gebruikt.



</doc>
<doc id="101306" url="https://nl.wikipedia.org/wiki?curid=101306" title="Howard Florey">
Howard Florey

Howard Walter Florey (Adelaide, 24 september 1898 – Oxford, 21 februari 1968) was een Australische patholoog en behoorde tot de kleine groep ontdekkers van de penicilline.

Florey werd geboren in Adelaide als zoon van Joseph Florey (1857-1918) en Bertha Mary Wadham Florey. Hij genoot zijn opleiding in Adelaide en kon in 1921, dankzij een Rhodesbeurs, zijn studie in Groot-Brittannië voortzetten. Hij zou het grootste deel van zijn leven in Engeland doorbrengen.

In 1935 werd Howard Florey professor aan de universiteit van Oxford. Samen met Ernst Boris Chain ontwikkelde hij, op basis van de onderzoeken en ontdekkingen van Alexander Fleming uit 1928, het geneesmiddel penicilline. Ze wisten een kweekje van de oorspronkelijke schimmel ("Penicillium notatum") te verkrijgen en met de hulp van biochemicus Norman Heatley (1911-2004) lukte het om voldoende penicilline te isoleren. Bij onderzoek naar de werking van penicilline op muizen geïnfecteerd met bacteriën ontdekten ze dat behandelde muizen bleven leven, terwijl niet behandelde muizen stierven.

Tijdens de Tweede Wereldoorlog ging Howard Florey naar de Verenigde Staten van Amerika, omdat onderzoek in Engeland onmogelijk was geworden. Hier kwam Florey een schimmel tegen die op stukje meloen groeide en 3000 keer meer penicilline produceerde dan de originele stam van Fleming.

Voor hun penicilline-onderzoek werd aan Florey, Chain en Fleming in 1945 de Nobelprijs voor Medicijnen uitgereikt. Howard Florey was reeds in 1944 in de adelstand verheven. In 1957 kreeg hij de Copley Medal. In 1960 werd hij gekozen als president van de Royal Society.


</doc>
<doc id="101329" url="https://nl.wikipedia.org/wiki?curid=101329" title="Peroxisoom">
Peroxisoom

Een peroxisoom (ook: "peroxysoom") is een celorganel in een eukaryote cel. Een enkel membraan sluit het af van het cytosol (interne vloeistof van een cel). Christian de Duve ontdekte deze celorganellen in 1965.

Peroxisomen ontstaan door binaire deling. Eerst groeien ze waarna ze gaan delen. Peroxisomen zijn 0,2-1 micrometer in doorsnede. Ze komen vooral voor in de lever, maar ook in plantencellen.

Peroxisomen zijn in staat waterstofperoxide (HO) te vormen door waterstof bij zuurstof te plaatsen. Dit kan verschillende functies hebben. Peroxisomen staan in voor de synthese van bepaalde fosfolipiden die betrokken zijn bij de efficiënte geleiding van impulsen in zenuwcellen.
Peroxisomen in de lever zijn bijvoorbeeld in staat giftige stoffen zoals alcohol te detoxificeren. Bij dit proces wordt de waterstof van de gifstoffen bij zuurstof geplaatst en waterstofperoxide gevormd. Waterstofperoxide is zelf ook giftig, maar peroxisomen bevatten enzymen om deze stof om te zetten in water en zuurstofgas. Een enzym dat dit kan is katalase (CAT), en is veel te vinden in de peroxisomen.

Peroxisomen hebben gelijkenis met het mitochondrion.

katalase is een enzym dat HO kan afbreken tot HO.


</doc>
<doc id="101378" url="https://nl.wikipedia.org/wiki?curid=101378" title="Coma (geneeskunde)">
Coma (geneeskunde)

Coma is in de geneeskunde een staat van diepe bewusteloosheid waarbij de persoon de ogen niet opent op aanspreken, geen opdrachten uitvoert en geen verbale reacties geeft.

De diepte van de bewustzijnsdaling is bij coma alleen nog af te leiden uit bepaalde motorische reacties op pijnprikkels. De diepte van een comateuze toestand wordt bepaald op de Glasgow-comaschaal waarbij de patiënt op drie onderdelen beoordeeld wordt: Eye opening response" (reactie door opening van de ogen), Motor response" (motorische reactie) en "Verbal response" (spraak). De Glasgow-comascore wordt daarom ook wel EMV-score genoemd.

Mogelijke oorzaken zijn onder andere: vergiftiging (door drugs, alcohol of giffen), stofwisselingsproblemen (hypoglykemie, hyperglykemie, ketoacidose, enzovoort), ziekten van het centraal zenuwstelsel, CVA (beroerte/hersenbloeding), hersenletsel (hersenschudding), hartinfarct, hypothermie en zuurstoftekort. De stofwisselingsproblemen zijn de meest voorkomende oorzaak van coma.

Tijdelijk coma wordt soms kunstmatig opgewekt (met medicijnen) om zwelling van de hersenen tegen te gaan.

Als onderdeel van euthanasie zoals toegepast in Nederland wordt de patiënt met medicijnen in coma gebracht (‘medicamenteus geïnduceerd coma’) alvorens het daadwerkelijk dodelijke middel wordt toegediend.

Andere aandoeningen met betrekking tot bewustzijnsdaling:

Coma duurt zelden langer dan vier tot zes weken. Indien de patiënt niet komt te overlijden zijn er ruwweg drie mogelijke uitkomsten: ontwaken tot volledig bewustzijn, overgang naar een minimaal-bewuste toestand (Eng. ", MCS") of overgang naar een persisterende vegetatieve toestand (Eng. "persistent vegetative state", "PVS"). Vaak wordt door leken beweerd dat mensen jaren in coma kunnen liggen of er na jaren uit komen; dit is dus een incorrecte opvatting. De meest voorkomende doodsoorzaak van comapatiënten is een infectie zoals longontsteking.

Het resultaat van coma is afhankelijk van de oorzaak en de plek (in de hersenen), de hevigheid en de neurologische schade. Het resultaat kan dan ook variëren van volledig herstel tot de dood. Patiënten kunnen uit coma ontwaken met een combinatie van lichamelijke, intellectuele en psychische problemen. Herstel ontwikkelt zich vaak geleidelijk, waarbij patiënten steeds meer reageren op hun omgeving. Sommige patiënten komen niet verder dan primair reageren, bij anderen zal zich uiteindelijk een volledig bewustzijn herstellen. Dit herstel wordt aangegeven in de Glasgow-comaschaal, welke loopt van 3 tot 15, waarbij 15 staat voor volledig normaal bewustzijn en 3 voor het totaal ontbreken daarvan (diep coma).

Begin 2010 maakten onderzoekers in Luik en Cambridge bekend, dat men mogelijk voor 1 op de 5 patiënten een methode voor communicatie had gevonden. Men kon door middel van functionele magnetische beeldresonantie (fMRI) een simpel ja/nee systeem gebruiken indien men de patiënt gesloten vragen voorlegde. Aan de hand van de activiteit in bepaalde hersengebieden kon men diens antwoord op een vraag bepalen.

In tv-series, stripverhalen (bv. Rik Ringers) en lectuur (van bv. Karl May) wordt soms een verkeerde indruk gegeven van verloop en gevolgen van coma. De betrokkene komt er in de fictie meestal beter van af dan in werkelijkheid het geval zou zijn: de overlijdenskans is veel kleiner, blijvende schade is er vrijwel nooit, en men is vrij snel weer in staat op de oude voet door te leven met hooguit wat tijdelijk geheugenverlies. De werkelijkheid kan heel anders zijn.


</doc>
<doc id="101411" url="https://nl.wikipedia.org/wiki?curid=101411" title="Biosensor">
Biosensor

Een biosensor is een apparaat voor het opsporen van moleculen dat een biologische component als gevoelig element combineert met een fysicochemische uitlezing. 

Een biosensor bestaat uit 3 delen:

Biosensoren kunnen uitwendig of inwendig (als implantaat) toegepast worden.



</doc>
<doc id="101513" url="https://nl.wikipedia.org/wiki?curid=101513" title="Priapisme">
Priapisme

Priapisme is het hebben van een zeer langdurige erectie van de penis, ook wanneer de persoon niet seksueel opgewonden is. 

De naam is afgeleid van Priapus, de zoon van Aphrodite (de godin van de liefde) en Bacchus (de god van de wijn en de extase).
Priapisme kan worden veroorzaakt door verschillende ziekten en aandoeningen, de meest bekende zijn onder andere leukemie en sikkelcelanemie. Ook verschillende soorten medicijnen kunnen priapisme veroorzaken, waaronder penisinjecties tegen erectiestoornissen en antidepressiva. Daarnaast kan overmatig gebruik van bepaalde (lustopwekkende) stoffen, zoals cantharidine, priapisme tot gevolg hebben.

Een priapisme is aanvankelijk slechts ongemakkelijk. Naarmate de tijd verstrijkt wordt het echter onaangenaam en pijnlijk. Er kan namelijk een hypoxie (zuurstoftekort) in de zwellichamen ("corpora cavernosa") van de penis ontstaan waardoor het weefsel wordt beschadigd. Dit kan de penis zo ernstig beschadigen, dat daarna geen erectie meer mogelijk is. In het meest extreme geval leidt dit tot afsterven van de penis. Over de 'nog veilige' tijdsduur lopen de meningen uiteen. Bijvoorbeeld, de fabrikant van een injectie tegen erectiestoornissen waarschuwt dat doktersbehandeling na drie uur nodig is en urologen hanteren veelal een uiterste tijd van zes uur. Als de erectie pijnlijk wordt is het zeker belangrijk om direct hulp in te schakelen. De tijd waarna dit optreedt is persoonlijk en afhankelijk van de oorzaak, soms is dit pas na een uur of tien.

De behandeling wordt mede bepaald door de oorzaak van het priapisme. In de meeste gevallen is het via een injectienaald laten afvloeien van bloed uit de zwellichamen de eerste keus. Doorgaans is dit voldoende om de penis te laten verslappen. Indien dit onvoldoende effect heeft kan overgegaan worden tot een toediening van adrenaline, fenylefrine of etilefrine (alle stresshormonen) door middel van een injectie in de penis.


</doc>
<doc id="101609" url="https://nl.wikipedia.org/wiki?curid=101609" title="Pseudologia phantastica">
Pseudologia phantastica

Pseudologia phantastica (Grieks: pseudos = "vals", logos = "spreken, woord") ook wel genoemd pseudologia fantastica of "pseudologica phantastica" (eigenlijk een contaminatie met "logica") is een term uit de psychiatrie die voor het eerst is gebruikt door de Duitse arts Anton Delbrück als aanduiding van een ziekelijke vorm van liegen. Omdat de leugens die Delbruck bij vijf patiënten was tegengekomen volledig buiten proportie waren, meende hij dat zij als een aparte categorie (c.q. vorm van afwijking) moesten worden beschreven. Pseudologia phantastica, mythomanie en pathologisch liegen zijn termen die vaak door elkaar worden gebruikt, hoewel men nog van mening verschilt of zij wel hetzelfde gedragsfenomeen beschrijven.

Iedere persoon stelt zaken achteraf beter voor dan ze zijn. De wegens disfunctioneren ontslagen werknemer houdt zichzelf en anderen voor dat hij en zijn werkgever er samen een punt achter hebben gezet omdat de verhouding verstoord was. De afgewezen verliefde houdt zichzelf voor dat zijn geliefde hem niet afwees, maar dat hij nog niet klaar voor was voor die liefde. Door zichzelf dit maar vaak genoeg voor te houden, gaat men in de eigen leugen(s) geloven en wordt de leugen waarheid.

Voor de pseudologische leugenaar loopt dit proces volledig uit de hand. De gesjeesde medische student maakt zichzelf wijs dat hij een goede dokter is, de afgehaakte juridische student denkt een advocaat te zijn. Voor buitenstaanders al dan niet doorzichtige leugens worden vaak tot vervelens toe herhaald. Door het zelfvertrouwen dat ze uitstralen doordat ze niet beseffen dat ze liegen kunnen uit deze patiënten oplichters en kwakzalvers voortkomen.

Resultaat is dat een aantal mensen uiteindelijk ook wel gelooft in de verhalen van de persoon, maar dat er ook een aantal is dat er dwars doorheen prikt. De pseudologia-phantastica-patiënt zal namelijk niet aarzelen om werkelijk ieder middel te gebruiken om zijn verhalen te ondersteunen, ook de middelen die zeer eenvoudig te controleren zijn. Iemand die in de waan is een hoogleraar te zijn, zou bijvoorbeeld kunnen beweren vele boeken geschreven te hebben. Dit soort dingen zijn eenvoudig na te kijken via bijvoorbeeld het Internet. Mensen die dit doen en niet weten dat de patiënt lijdt aan pseudologia phantastica zullen dit dus als glashard liegen ondervinden, wat een zeer negatief effect op de omgang met elkaar kan hebben.

Volgens sommigen is pseudologia phantastica niet hetzelfde als pathologisch liegen. Hoewel ook de pathologisch leugenaar een onbedwingbare drang heeft tot liegen zou hij/zij wel weten dat hij/zij liegt, terwijl de pseudologia-phantastica-patiënt alle contact met de realiteit zou hebben verloren.



</doc>
<doc id="101612" url="https://nl.wikipedia.org/wiki?curid=101612" title="Pathologisch liegen">
Pathologisch liegen

Pathologisch liegen is de onbedwingbare drang om te liegen. Natuurlijk vertelt iedereen wel eens een leugen, bij kinderen is er ook vaak sprake van fantasie, maar pas als het liegen tot ernstige problemen leidt in de omgang tussen de leugenaar en zijn omgeving spreken we van pathologisch of ziekelijk gedrag.

Pathologisch liegen kan dan een symptoom zijn van verschillende psychische aandoeningen, bijvoorbeeld een gedragsstoornis bij kinderen of jongeren, een onvermogen om de impuls te beheersen of een Cluster-B-persoonlijkheidsstoornis.

In de bovenstaande gevallen is de leugenaar zich er goed van bewust dat hij liegt. Het kan echter ook voorkomen dat iemand zijn onjuiste weergave van de waarheid niet als leugen ziet, maar er werkelijk in gelooft. Dit verschijnsel wordt wel pseudologia phantastica genoemd. Ook kan het zijn dat feiten ingevuld worden om gaten in het geheugen te 'dichten', dan is er sprake van confabulaties. 


</doc>
<doc id="101813" url="https://nl.wikipedia.org/wiki?curid=101813" title="Autotomie">
Autotomie

Autotomie is het vermogen van sommige dieren lichaamsdelen af te werpen als ze worden aangevallen of vastgehouden.

Het komt bij reptielen alleen voor bij de staart van de suborde hagedissen. Wie een hagedis vangt, moet het dier dan ook nooit bij de staart pakken. Als de staart is afgeworpen, blijven de spieren en zenuwen nog enige tijd actief; de staart blijft kronkelen waardoor het roofdier wordt afgeleid en de hagedis kan ontsnappen. Na een paar dagen begint de stomp dicht te groeien, waarna er gedurende enige weken een verkleinde staart gevormd wordt. 
Deze nieuwe staart heeft meestal een donkere kleur en wordt nooit zo dik en lang als daarvoor. Omdat de staart als roer gebruikt wordt en de meeste hagedissen veel klimmen en de staart ook dient als vetopslag, krijgt het dier een deel van zijn evenwichtsverlies en vetbuffer terug door de aangroei van een stomp.

Bij veel soorten breekt de staart op een vast punt; een niet-toevallig aanwezige verzwakking van één van de staartwervels. Het dier zelf kan dus niet de staart afwerpen; het gebeurt als er voldoende aan getrokken wordt. Vaak ligt dit punt op ongeveer twee derde van de staartlengte vanaf de kop gezien.

Kreeft- en spinachtigen kunnen poten of scharen afwerpen waarna deze weer aangroeien na een aantal vervellingen, dit laatste wordt regeneratie genoemd. Bij veel spinnen is er in de poten een duidelijk breukvlak voorzien tussen de coxa en de trochanter waar de autotomie plaatsvindt (door de coxa krachtig op te tillen) als de poot wordt vastgehouden. Bij verdoofde spinnen werkt dit niet, voor autotomie is het nodig dat de spin bij bewustzijn is - het is niet een puur passief proces.


</doc>
<doc id="101931" url="https://nl.wikipedia.org/wiki?curid=101931" title="Dissociatieve identiteitsstoornis">
Dissociatieve identiteitsstoornis

Dissociatieve identiteitsstoornis (DIS) (in de ICD-terminologie: meervoudigepersoonlijkheidsstoornis) of multipele persoonlijkheidsstoornis (MPS) is een psychische aandoening waarbij iemand afwisselend twee (of meer) van elkaar te onderscheiden persoonlijkheidstoestanden kan aannemen. Ten minste twee van deze persoonlijkheden nemen regelmatig het gedrag volledig over. Vaak heeft de patiënt gaten in het geheugen die niet door vergeetachtigheid te verklaren zijn. Vaak weet de oorspronkelijke persoonlijkheid niets van de andere persoonlijkheden (ook wel alter ego's, alters of binnenmensen genoemd). De andere persoonlijkheden weten soms wel af van de oorspronkelijke identiteit en van elkaar. De alternatieve persoonlijkheden zijn in die zin volledig, dat ze een eigen karakter en verleden hebben en soms ook andere uiterlijke kenmerken (een ander stem- en taalgebruik). De alterego's kunnen allemaal een eigen naam hebben, maar het hoeft niet per se. Sommige mensen met DIS hebben geen namen voor hun alterego's, maar toch zijn het andere persoonlijkheden.

Het DSM-IV geeft de volgende criteria voor de dissociatieve identiteitsstoornis:


In eerdere klinische omschrijvingen van DSM (II) werd nog gesproken van meervoudige persoonlijkheid. Later is dit gewijzigd omdat men veronderstelde dat het niet zozeer ging om het omschakelen tussen verschillende persoonlijkheden maar het ontbreken van een enkelvoudige identiteit binnen eenzelfde persoon. Daarom wordt in DSM-5 nu gesproken van verschillende identiteiten of persoonlijkheidstoestanden in plaats van persoonlijkheden. Volgens de DSM-definitie kan het geheugenverlies niet verklaard worden als een gevolg van normaal vergeten.
De DIS-symptomen kunnen ook niet worden toegeschreven aan gebruik van alcohol of drugs, epileptische aanvallen, of ander medische condities. De diagnose wordt bemoeilijkt door comorbiditeit met andere psychische stoornissen. Simuleren zou ook een oorzaak kunnen zijn, als er sprake is van een mogelijk financieel of forensisch profijt.
De diagnose DIS kan met een gestructureerd DSM-5-vraaggesprek worden vastgesteld. Ook wordt er soms gebruikgemaakt van een vragenlijst.

Ondanks de kenmerken die in DSM-5 worden genoemd, zijn deskundigen het er nog niet over eens of iemand aan DIS kan lijden, en of alle genoemde kenmerken wel kloppen met de realiteit. Ook bestaat er verschil van mening over de diagnose en manier van behandelen van DIS. Over de mogelijke oorzaak van DIS wordt een debat gevoerd door deskundigen die hierover verschillende opvattingen hebben.

Een bekende opvatting is dat DIS het gevolg is van een psychotrauma in de vroege jeugd, als gevolg van seksueel misbruik, mishandeling, ernstige ziektes of affectieve verwaarlozing.
Het is ook mogelijk dat DIS-symptomen onderdeel vormen van een posttraumatische stressstoornis (PTSS) waarbij ook het geheugen voor traumatische gebeurtenissen is aangetast. Volgens deze visie kunnen dus zowel een trauma als stress leiden tot een toestand als DIS of PTSS.

Een geheel andere opvatting is dat DIS het gevolg is van een suggestieve psychotherapeutische aanpak (iatrogeen: door genezer veroorzaakt) waarbij een patiënt de rol van een DIS-patiënt gaat spelen. Het is bijvoorbeeld mogelijk dat een patiënt door een therapeut, hulpverlener of voorbeelden in de media ervan overtuigd raakt dat zijn of haar problemen een gevolg zijn van seksueel misbruik in de kinderjaren. Ook kan DIS voortkomen uit een sterke suggestibiliteit of neiging tot fantaseren. Een andere mogelijkheid is ten slotte dat de DIS-symptomen een gevolg zijn van simuleren of onderdeel vormen van een nagebootste stoornis waarin iemand ziektebeelden fingeert om aandacht te krijgen.
Door de bestaande gevallen van dissociatieve identiteitsstoornis is deze oorzaak echter niet de enige en dient men zeker aandacht te besteden aan de psychotraumatische grondslag.

Aangezien er nog niet genoeg grootschalig onderzoek is gedaan om een van de theorieën te bewijzen is er nog geen duidelijkheid over de etiologie van DIS. Vanwege het casuïstisch karakter van de meeste onderzoeken is het lastig om algemene, eensluidende conclusies te trekken.

Het meeste tot nu toe verrichte onderzoek is casuïstisch van aard: het beschrijft individuele gevallen en voorbeelden. Er is nog weinig systematisch en gecontroleerd onderzoek gedaan naar de vraag in hoeverre de verschijnselen van DIS toe te schrijven zijn aan twee verschillende identiteiten of personen, of dat het eerder gaat om twee tegenstrijdige kanten of aspecten van dezelfde persoon. Een cruciale vraag daarbij is of er inderdaad sprake is van dissociatieve amnesie: dat men niets weet of zich niets herinnert van wat zich in de andere identiteit of persoonlijkheidstoestand heeft voorgedaan.
Deze laatste vraag lijkt eveneens van belang voor de forensische psychiatrie of voor een rechtbank die moet beslissen of een persoon verantwoordelijk moet worden gesteld voor het gepleegde misdrijf, of ontoerekeningsvatbaar moet worden verklaard.

Recente systematische studies waarbij DIS-patiënten zijn vergeleken met gezonde proefpersonen die DIS simuleerden hebben volgende resultaten opgeleverd. Patiënten werd daarbij gevraagd om te schakelen tussen twee identiteiten of rollen: de trauma-identiteit en de neutrale of normale identiteit. Ook werden zij daarbij geconfronteerd met nare en neutrale herinneringen. Hetzelfde werd gevraagd aan gezonde proefpersonen die zich in beide identiteiten moesten inleven. Er werd hierin zowel bewijs gevonden voor het bestaan van DIS als bewijs van het tegendeel. In een van deze studies bleken lichamelijke reacties en hersenactiviteit van DIS-patiënten te verschillen tussen beide identiteiten. Bij gezonde simulanten was dit niet het geval. Kennelijk is de toestand van DIS niet uitsluitend aan simulatie, neiging tot fantaseren of een grotere suggestibiliteit toe te schrijven, concluderen de auteurs.

In een andere recente studie gaven patiënten ondanks hun bewering dat zij zich niets konden herinneren van hun gedissocieerde (traumatische) toestand toch blijk van impliciete (onbewuste) herkenning van informatie uit die toestand. Terwijl zij in hun normale identiteit een cognitieve taak uitvoerden bleken zij namelijk toch afgeleid te worden door woorden die voor hun andere (traumatische) identiteit beladen waren. Kennelijk heeft het geheugen van DIS-patiënten dan toch toegang tot persoonlijke en autobiografische informatie van die traumatische identiteit. Dit hoeft echter niet te betekenen dat deze stoornis niet bestaat, aangezien de werking van het menselijk brein ook op het vlak van het geheugen nog niet volledig is doorgrond.

Er bestaat geen consensus over de juiste diagnose en behandeling van DIS. Het bestaande onderzoek naar de effectiviteit van de behandeling is voornamelijk gebaseerd op beschrijving van individuele gevallen. Deze behandelingen bevatten bijna altijd psychotherapie. Bij de behandeling van traumagerelateerde klachten wordt meestal uitgegaan op een benadering die gericht is op drie fases: In fase 1 gaat het om stabilisatie en symptoomreductie, zodat de patiënt de taken die bij het dagelijks leven horen beter aan kan. In fase 2 gaat het om de behandeling van de traumatische gebeurtenissen. In fase 3 is de behandeling erop gericht de patiënt een nieuwe levensstijl te laten ontwikkelen. Alle fases worden steeds met elkaar afgewisseld.

In de Middeleeuwen werden personen met een meervoudige persoonlijkheid vermoedelijk gezien als ‘bezetenen’ In de 19de eeuw werden er volgens Rieber wel 100 gevallen van meervoudige persoonlijkheid gerapporteerd. In 1910 introduceerde Eugen Bleuler de term schizofrenie ter vervanging van de oudere term dementia praecox. Vanaf dat tijdstip was er ook een afname in rapportering van het aantal gevallen van meervoudige persoonlijkheid, vermoedelijk omdat men de meervoudige persoonlijkheid zag als een onderdeel van schizofrenie met symptomen als hallucinaties en wanen.
Eind 19de eeuw heerste de wijdverbreide opvatting dat emotioneel traumatische ervaringen tot allerlei lichamelijke klachten konden leiden, die conversies werden genoemd. Franz Mesmer en Armand-Marie Jacques de Chastenet, Marques de Puységur, pasten aan het eind van de 18de eeuw hypnose toe, en meenden dat in deze toestand een andere persoonlijkheid kon worden opgeroepen. Soms traden zij voor een publiek op en toonden daarbij hun spectaculaire gevallen. Gevallen van dissociatie werden in de psychiatrie voor het eerst systematisch beschreven door de Franse psychiaters Jean-Martin Charcot en Pierre Janet. Charcot werd vooral bekend door zijn toepassing van hypnose en behandeling van hysterische patiënten, terwijl zijn leerling Janet de termen dissociatie en onbewuste heeft ingevoerd. Sigmund Freud heeft later hun ideeën over de rol van jeugdtrauma’s en dissociatie verder uitgewerkt in zijn theorie van het onbewuste.

Gevallen van meervoudige of ‘gespleten’ persoonlijkheden hebben altijd tot de verbeelding gesproken. Dit blijkt uit de grote populariteit van verhalen van Edgar Allen Poe, Mary Shelley ("Frankenstein"), Robert Louis Stevenson ("Strange Case of Dr Jekyll and Mr Hyde") en publieksfilms als "The three faces of Eve" en "Sybil". Deze wekten vooral bij het grote publiek belangstelling op voor gevallen van meervoudige persoonlijkheid. Een ander voorbeeld van een gespleten persoonlijkheid is Gollem in "The Lord of the Rings".




</doc>
<doc id="102081" url="https://nl.wikipedia.org/wiki?curid=102081" title="Verdrinking">
Verdrinking

Bij verdrinking sterft een mens of dier aan zuurstofgebrek door contact met een vloeistof. Men spreekt van verdrinking wanneer dit gebeurt door een overvloed aan vloeistof in de longen, of bij verstikking door onderdompeling. 

Verdrinking is al mogelijk in enkele centimeters water. Met name kleine kinderen verdrinken soms al in kleine plasjes water of in een ligbad. Bij dodelijke ongevallen met jongens tussen 1 en 5 jaar is verdrinking de voornaamste oorzaak.

Verdrinken vindt vrijwel altijd plaats in water, hoewel men in principe in iedere vloeistof kan verdrinken. 90% van de verdrinkingen vindt plaats in zoet water, en 10% in zee. Hoewel het een van de meestvoorkomende doodsoorzaken bij (kleine) kinderen is, geldt het ook als een van de meest vermijdbare doodsoorzaken. Twee van de drie slachtoffers is mannelijk. De midden- en lagere inkomenslanden nemen gezamenlijk 96% van alle verdrinkingen voor rekening. 

Hoewel de meeste mensen kunnen zwemmen, komt verdrinking ook in Nederland, en zeker daarbuiten, nogal eens voor. Er zijn meestal meer oorzaken aan te wijzen bij een verdrinking:

Veelgenoemde risicofactoren zijn een jonge leeftijd, het geslacht, de geografie en toegang tot water, wonen in een onontwikkeld land, tot een etnische minderheid of achtergestelde groep behoren en alcohol- en drugsgebruik.

Een verdrinkingsproces duurt 3 à 5 minuten, waarvan maximaal anderhalve minuut bij bewustzijn. Voor de verdrinking zelf (die begint met de onderdompeling) kunnen twee voorfasen optreden, indien het slachtoffer bij bewustzijn te water raakt.

De zwemmer is in ernstige nood maar kan nog rationeel handelen en zijn mond boven water houden. Hij zal spartelen, om hulp roepen, of uit het water proberen te komen.

Het is een misvatting dat alle verdrinkende slachtoffers om hulp schreeuwen en spartelen; vaak doen ze dit niet. 

Vlak voor de onderdompeling zelf treedt een aantal reflexen op waarbij het lichaam een laatste poging onderneemt om lucht te bekomen. Het slachtoffer trappelt (ongericht) met de armen en benen, kantelt het hoofd achterover en probeert naar lucht te happen. Het slachtoffer lijkt te watertrappelen of te zwemmen maar komt niet vooruit. De ogen staan vaak glazig en de gezichtsuitdrukking is angstig. Omdat een en ander reflexmatig gebeurt en de mond te dicht bij het water is, kan het slachtoffer niet (meer) schreeuwen. Badmeesters en strandwachten worden getraind dit gedrag te herkennen, maar voor de onervaren zwemmer komt dit bedrieglijk over als normaal gedrag, het slachtoffer lijkt te watertrappelen. Iemand kan dus verdrinken in een zwembad terwijl de zwemmers om hem heen niets in de gaten hebben. 

Bovengenoemd gedrag is een aanwijzing dat de persoon binnen een minuut zal verdrinken en een signaal voor badmeesters, strandwachten en reddingswerkers om onmiddellijk in actie te komen. In deze fase is het volstrekt ondenkbaar dat het slachtoffer op eigen kracht uit het water komt, hij moet (snel) gered worden.

Wanneer het slachtoffer niet gered wordt zal de onderdompeling volgen, waarbij de adem wordt ingehouden (duikreflex). Uiteindelijk hapt een mens zelfs onder water reflexmatig naar adem, hierdoor lopen vaak de longen vol water (natte verdrinking). Het water in de longen wordt opgenomen in de bloedbaan, en het watervolume in het bloed neemt toe. De bloedcellen kunnen hier niet tegen en vallen uiteen waarbij het giftige kalium vrijkomt. Omdat het hart dat extra water op den duur niet meer kan rondpompen en door de kalium ontregeld raakt treedt er uiteindelijk een hartstilstand op. In ieder geval zullen de hersenen na verloop van tijd geen zuurstof meer aangeleverd krijgen, waardoor de (hersen)dood intreedt.

Bij een droge verdrinking sluit het strotklepje de longen af, waardoor hooguit wat water in de maag terechtkomt. De dood treedt ook hier uiteindelijk in door zuurstofgebrek.

Zie hierboven.

In zeewater komt het vaak voor dat het slachtoffer zand in zijn longen binnen krijgt, met verstikking of verdrinking tot gevolg.


Hoe kouder het betreffende water is, hoe langer een drenkeling na het onder water geraken nog een kans heeft om te overleven, al hangt dit wel af van een tijdige redding. De lichaamsfuncties zijn dan op den duur zo traag geworden waardoor er minder energie wordt verbruikt en dus ook minder zuurstof (verbrandingsprocessen, metabolisme etc.). Daar staat tegenover dat iemand in koud water sneller onderkoeld kan raken en sneller het bewustzijn verliest.

Als bij de drenkeling verdrinking optreedt nádat het lichaam onderkoeld is geraakt, dan is er meer tijd beschikbaar om de drenkeling te redden.

Enkele artsen hanteren de regel dat iemand pas overleden kan worden verklaard als de lichaamstemperatuur weer normaal is (37°C). Het is echter wel mogelijk dat na reanimatie blijkt dat de drenkeling weer zelf kan ademen en vitale funties nog voldoende functioneren, hoewel de lichaamstemperatuur onder de 37°C ligt.

Als er nog geen zuurstoftekort was opgebouwd voordat het lichaam begon af te koelen, dan verhoogt dat eveneens de kans op overleving. Maar al in het eerste uur onder water treedt er zo’n gebrek op. Dat heeft toenemende hersenbeschadiging tot gevolg. Overleving na meer dan drie uur onder water is nog nooit beschreven.

Verdrinking was in vroegere tijden een methode om de doodstraf te voltrekken. Verdrinking kon op verschillende manieren worden uitgevoerd. Soms werd een veroordeelde in een ton met water gestopt, waarna de ton werd dichtgespijkerd. Ook kwam het voor dat veroordeelden in het water werden gegooid, soms in een zak, soms met gewichten verzwaard. Na de Spaanse inname van Haarlem tijdens de Tachtigjarige Oorlog werden burgers van de stad rug aan rug aan elkaar vastgebonden en vervolgens in het Spaarne gegooid.

In de Lex Frisionum, een Friese wet uit de 8e eeuw, stond de dood door verdrinking als straf voor het wegnemen van een heilig voorwerp uit een tempel.
Waarschijnlijk werd deze straf voltrokken door de veroordeelde bij eb aan een paal te binden, waarna gewacht werd op de vloed.

Verdrinking kan op verschillende manieren vermeden worden, waarbij voorkomen uiteraard beter is dan verdrinken.



</doc>
<doc id="102155" url="https://nl.wikipedia.org/wiki?curid=102155" title="Ergotherapie">
Ergotherapie

Ergotherapie is een paramedische discipline die zich richt op het weer mogelijk maken van dagelijkse handelingen bij mensen die door ziekte of handicap een lichamelijke of psychische beperking hebben opgedaan.

De term "ergotherapie" is afkomstig van het Griekse "ergon", dat handeling, werk of daad betekent. Vroeger was ergotherapie bekend als "arbeidstherapie", maar deze term is verouderd.

Kenmerkend voor ergotherapie is de kijk op zowel de persoon, de omgeving, als de activiteit.
Aan de hand van een kennismakingsgesprek bepalen ergotherapeut en cliënt (systeem) samen de belangrijkste problemen bij dagelijkse activiteiten op verschillende gebieden, zoals

In de onderzoekende fase kan ook informatie verzameld worden met behulp van interviewmethoden als COPM en OPHI en observatiemethoden als AMPS en PRPP.

Op basis van het verkennend gesprek, de verrichte informatieverzameling en de wensen van de cliënt worden de doelen van de behandeling opgesteld. Deze worden bij voorkeur geformuleerd in lange- en kortetermijndoelstellingen.
Vervolgens zoekt de ergotherapeut (steeds in overleg met de cliënt of zijn naaste omgeving) mogelijkheden om de problemen op te lossen. De cliënt kan een activiteit opnieuw leren, op een andere manier leren uitvoeren of met hulp van hulpmiddelen en aanpassingen leren uitvoeren. Ergotherapeuten geven eveneens advies over verplichte en mogelijke aanpassingen voor re-integratie thuis, op werk en in openbare gebouwen.

Het werk van ergotherapeuten is onder te verdelen in vijf pijlers:

Ergotherapeuten zijn werkzaam bij onder meer ziekenhuizen, revalidatiecentra, onderwijsinstellingen, instellingen voor welzijnszorg zoals beschutte werkplaatsen, dagverzorgingscentra, verpleeg- of verzorgingshuizen, woonvoorzieningen voor mensen met een geestelijke beperking of zelfstandig in een eigen praktijk. In Nederland kan een ergotherapeut als indicatiesteller werken voor de AWBZ (bij een CIZ) of Wmo (bij een gemeente).

Binnen de ergotherapie zijn diverse werk- en netwerkgroepen actief, waaronder:



De Leidraad ‘Diversity Matters: Guiding Principles on Diversity and Culture’ van de World Federation of Occupational Therapists heeft tot doel ergotherapeuten wereldwijd aan te moedigen om de culturele, sociale en economische diversiteit van alle mensen met beperkingen te bespreken, te waarderen en onderdeel te maken van dagelijkse praktijk, onderwijs en onderzoek opdat niemand wordt uitgesloten van de samenleving.

De vier leidende principes zijn:

In de leidraad worden reflectieve vragen voorgesteld. Deze vragen kunnen gebruikt worden in de praktijk om de discussie over diversiteit op gang te brengen.

Ergotherapie is een vierjarige hbo-opleiding, die met een havo- of mbo-diploma is te volgen aan de Hogeschool van Amsterdam, de Hogeschool Arnhem Nijmegen, de Hogeschool Zuyd, de Hogeschool Rotterdam, en Pro Education (deeltijd voor volwassenen).
Na het afstuderen is iemand als ergotherapeut Bachelor of Health.

In België gaat het om een professionele bachelor van drie jaar die men in verschillende Hogescholen kan volgen.



</doc>
<doc id="102243" url="https://nl.wikipedia.org/wiki?curid=102243" title="Resorptie">
Resorptie

De mate van resorptie (opname) van een farmacon hangt af van de polariteit van het farmacon en de verdelingscoëfficiënt. Resorptie vindt doorgaans plaats via membranen, welke grotendeels zijn opgebouwd uit lipoïde (vetachtige, apolaire) structuren. Een stof die door het membraan heen moet, moet dus ook apolair zijn (denk bijvoorbeeld aan een flesje waar olie én azijn in zitten die niet mengen; dit komt doordat olie apolair is en azijn polair).

Er bestaan ook manieren om polaire stoffen door membranen heen te laten gaan:

Resorptie is een proces dat in het gehele darmkanaal kan plaatsvinden, maar in de dunne darm vindt door het grote oppervlak het meeste resorptie plaats. Water, voedingsstoffen en verteringsproducten worden door de cellen van het darmepitheel opgenomen. Het opnemen van deze stoffen kan op meerdere manieren:
De geresorbeerde glyceriden komen in de lymfen en vervolgens in het bloed. De andere stoffen komen direct in het bloed en gaan door de poortader naar de lever.


</doc>
<doc id="102251" url="https://nl.wikipedia.org/wiki?curid=102251" title="Farmacon">
Farmacon

Een farmacon (meervoud: farmaca) is, in de ruimste zin van het woord, een meestal 'exogene' (van buiten komende) of "lichaamsvreemde" stof die een interactie aangaat met een 'biologisch systeem' (levend wezen). De wetenschap die de interactie tussen het farmacon en (het biologische systeem) 'de mens' bestudeert heet de 'humane farmacologie'. In het medisch-farmaceutisch taalgebruik is een farmacon het werkzame bestanddeel van een medicijn (geneesmiddel). De fractie van het farmacon die uit een "toedieningsvorm" vrijkomt wordt de farmaceutische beschikbaarheid genoemd. Het deel dat daar uiteindelijk van in de bloedbaan terechtkomt, noemt men de biologische beschikbaarheid.

Een farmacon kan ook giftig zijn: dat is het aandachtsgebied van de toxicologie. De schade die door een giftige stof teweeg wordt gebracht hangt af van de betreffende stof, de dosis die iemand per keer binnen krijgt en de duur en frequentie van de blootstelling aan de giftige stof. 
Ook drugs behoren tot de farmaca.


</doc>
<doc id="102558" url="https://nl.wikipedia.org/wiki?curid=102558" title="Ziekte van Dupuytren">
Ziekte van Dupuytren

De ziekte van Dupuytren of "fibromatosis facialis palmaris" is een aandoening waarbij zich een harde streng bindweefsel in de handpalm ("aponeurosis palmaris") van de ringvinger, middelvinger of pink vormt.

De aandoening werd in 1831 door baron Guillaume Dupuytren beschreven. Hoewel hij niet de eerste was die deze aandoening beschreef, was hij wel de eerste die de contractuur in de "aponeurosis palmaris" lokaliseerde. Tot op heden is de oorzaak van de aandoening onbekend. De ziekte zou mogelijk al bij de Kelten voorkomen, vandaar dat ook wel gesproken wordt over de "Keltische klauw". In de volksmond wordt deze aandoening ook wel "koetsiershanden" genoemd.

De ziekte van Dupuytren komt vooral voor bij Noordwest-Europese volkeren, terwijl het vrijwel niet voorkomt bij Afrikaanse volkeren. Hierdoor wordt vaak verondersteld dat er een genetische voorbestemdheid is voor de ziekte. Het wordt ook wel de "Vikingziekte" genoemd, omdat de geografische verspreiding van de ziekte over Europa en Groot-Brittannië overeenkomt met de Vikingtrektochten. In 2008 werd een groot genetisch onderzoek uitgevoerd naar de ziekte van Dupuytren .

De aandoening begint met een knobbeltje in de handpalm. Soms ontstaat de streng binnen enkele maanden, soms kan het ook jarenlang duren voor de ziekte verergert. Deze streng trekt de betreffende vinger krom, op den duur kunnen vingers niet meer bewegen. Meestal ontstaat de ziekte bij de ringvinger of pink (of allebei), maar het kan bij alle vijf de vingers voorkomen (of een combinatie daarvan).

Vergelijkbare aandoeningen kunnen ook voorkomen op andere lichaamsdelen, zoals de voetzool (ziekte van Ledderhose), "aponeurosis plantaris", of op de penisschacht (ziekte van Peyronie).

De ziekte treedt meestal op na het 40e levensjaar. Mannen krijgen de ziekte van Dupuytren vaker dan vrouwen. Vaak komt de aandoening aan beide handen tegelijkertijd voor (bilateraal). Een agressievere vorm van de ziekte (en hogere kans op terugkeer en/of uitbreiding) wordt geassocieerd met jonge leeftijd van aanvang, positieve familiehistorie, bilateraal (handen) en ectopische aandoening (zoals ziekte van Ledderhose of Peyronie). De ziekte wordt ook geassocieerd met epilepsie, diabetes, zware arbeid, overmatig alcoholgebruik, roken en verhoogd cholesterol.

De ziekte van Dupuytren kan operatief behandeld worden. Een operatieve behandeling is niet gericht op het wegnemen van de ziekte maar op het herstellen van de handfunctie. Een vaak gebruikt criterium is of de patiënt zijn of haar hand vlak op de tafel kan leggen. Een veel toegepaste operatie is fasciëctomie. Hierbij wordt de huid opengemaakt en wordt het aangetaste weefsel (fascie) plus een kleine marge weggenomen. Er zijn ook minder-invasieve chirurgische behandelingen. Zo is in het UMCG in Groningen onderzoek gedaan naar naald-aponeurotomie waarbij met een naald de strengen onderhuids worden doorgesneden. Voordeel van deze techniek is dat het herstel na operatie sneller is. Nadeel is dat de kromstand sneller terug zou kunnen komen. In het Erasmus MC in Rotterdam wordt op dit moment gewerkt met een nieuwe naaldmethode in combinatie met het inspuiten van lichaamseigen vet om terugkeer van de ziekte zo veel mogelijk te vertragen. Dit wordt bij eerste operaties toegepast en op dit moment wordt onderzocht hoe effectief dit is bij mensen die al 1 of 2 keer eerder geopereerd zijn..

De revalidatie na fasciectomie kan lang duren, zeker bij mensen met arbeid waarbij zwaar werk met de handen wordt verricht. Bij de minimaal invasieve technieken is deze revalidatie flink korter. Vaak echter komt de ziekte terug, soms na enkele maanden al, soms pas na tientallen jaren. Als er meerdere keren geopereerd moet worden, neemt de kans op zenuwbeschadigingen toe.



</doc>
<doc id="102589" url="https://nl.wikipedia.org/wiki?curid=102589" title="Ziekte van Ledderhose">
Ziekte van Ledderhose

De ziekte van Ledderhose of fibromatosis plantaris fascialis, vernoemd naar de Duitse arts Georg Ledderhose, is een aandoening waarbij in het bindweefsel onder de voet (fascia plantaris) verhardingen optreden, zoals die bij de ziekte van Dupuytren aan de hand en bij de ziekte van Peyronie aan de penis voorkomen. De verschijnselen zijn vergelijkbaar.
Er gaan zich knobbeltjes op de voetzool ontwikkelen die operatief kunnen weggehaald worden. Veel mensen hebben echter meer last van het litteken dan van de knobbeltjes zelf. Het kan vier tot vijf jaar duren voordat patiënten hiervan pijnvrij zijn. Knobbeltjes die onder de tenen voorkomen kunnen tijdelijk voor kramp zorgen. Men moet bij de ziekte van Ledderhose overwegen of een ingreep noodzakelijk is. Bij verbuiging, contractie van de tenen en moeilijk stappen laat de patiënt zich best chirurgisch behandelen. Indien de knobbels op minder pijnlijke plaatsen voorkomen zoals in de voetplooi of andere locaties waar men niet op stapt, wacht men beter met laten opereren.

De operatie aan de voeten verschilt trouwens met die aan de hand (waar de aandoening de ziekte van Dupuytren heet) , omdat de knobbeltjes aan de voeten veel moeilijker weg te halen zijn en de revalidatie veel langer duurt. Bij een operatieve ingreep aan de handen is de pijn bij de meeste patiënten slechts van korte duur, meestal één nacht en men hoeft in de beste gevallen geen pijnstillers te slikken. Na een ingreep aan de handen mag men meestal ook, mits onder begeleiding, onmiddellijk naar huis toe. Na twee à drie weken worden de hechtingen door de huisarts verwijderd.

De meeste ledderhosepatiënten hebben 's morgens na het uit bed stappen de meeste pijn aan hun voeten. Kramp en kortstondige pijnscheuten zijn de meest voorkomende klachten, maar die verdwijnen snel na wat gelopen te hebben. De meeste patiënten leren er mee leven en komen tot het besluit om zich niet te laten opereren. Klachten met pijn zonder vorming van verhardingen zijn overigens meestal te wijten aan een andere aandoening, fasciitis plantaris.

Bij hardnekkige aandoeningen of gelijktijdig voorkomen van de ziekte van Dupuytren aan de handen gaat men meestal over tot een chirurgische ingreep. De ziekte is en blijft tot nu toe erfelijk en ongeneeslijk. Afdoende medicatie bestaat er momenteel niet. De bindweefselverhardingen aan voeten, handen en penis zijn sterk verwant met elkaar.


</doc>
<doc id="102635" url="https://nl.wikipedia.org/wiki?curid=102635" title="Plantaire fasciitis">
Plantaire fasciitis

Plantaire fasciitis of fasciitis plantaris is een ontsteking van de fascie aan de onderkant van de voetzool. De fascia plantaris is de bindweefselband die onder de voetzool doorloopt en de bal van de voet met het hielbeen verbindt. Deze aandoening veroorzaakt vooral pijn in de hielstreek en daarom spreekt men dikwijls over hielpijn.

Fasciitis plantaris is een vaak voorkomend overbelastingsletsel van de voet. De symptomen: pijn onder het hielbeen (calcaneus) en/of onder de voetzool tijdens gewichtsdragende activiteiten zoals stappen en lopen.

Sporters met een sterke belasting op de fascie, zoals lopers en mensen die springsporten doen hebben een verhoogd risico. Dit is zeker het geval indien de trainingsintensiteit fel wordt opgedreven of er op onaangepaste ondergrond getraind wordt. Ook een trauma, zoals hard neerkomen op een platte voet, kan aanleiding geven tot fasciitis. Tevens is er een duidelijke correlatie met overgewicht. Verder is een slecht afrolpatroon van de voet geassocieerd met deze aandoening.

Fasciitis plantaris is een overbelastingsletsel. Veelvuldige belasting van de fascie kan leiden tot microscheurtjes wat eventueel kan leiden tot ontsteking en degeneratie van het bindweefsel (collageen) in de fascie. De term fasci-itis doet voorkomen dat we hier te maken hebben met een ontstekingsproces (de uitgang -itis wijst op een ontsteking). Hoewel er aanvankelijk inderdaad een ontstekingsproces plaatsvindt, wat zich o.a. uit in roodheid, zwelling en pijn, evolueert deze aandoening snel naar een degeneratief proces. We spreken dan van een tendinose in plaats van een tendinitis. Als de aandoening langdurig bestaat treedt er vaak een verkalking in de aanhechting van de fascie aan het hielbeen op, die de naam 'hielspoor' draagt. Deze is echter niet de oorzaak van de pijn of de ziekte maar een gevolg van de ontstekingsprocessen.

Er is een eerder diffuse pijn onder de hiel, die eventueel kan uitbreiden naar de voetzool. Typisch is dat de pijn toeneemt indien men gewicht zet op de voet en dat de pijn het ergst is in het begin van de belasting, bijvoorbeeld 's morgens na het uit bed komen of indien men begint te stappen na een tijdje gezeten te hebben. Indien men even rondwandelt zal de pijn vaak verminderen. Vaak is er een specifiek pijnpunt aan de voorzijde van de hiel.

De aandoening is 'self-limiting': zij gaat vanzelf over met een natuurlijk beloop van ongeveer 1 à 2 jaar. Een onderzoek toonde aan dat 80% van de conservatief behandelde patiënten na 4 jaar geheel pijnvrij was. Er zijn vele behandelingen gepropageerd, wat meestal een zeker teken is dat er geen een goed werkt. Voor geen enkele behandeling is een sterk bewijs van effectiviteit gevonden.. Wel zijn er enige tips die vaak een redelijk resultaat opleveren.

Er zijn drie belangrijke pijlers waarop de conservatieve behandeling steunt, namelijk: verminderen van de ontsteking in de acute fase, vermindering van de belasting op de fascie en het herstel van spierkracht en flexibiliteit.

Vermindering van ontsteking kan gebeuren door een bad van ijswater te nemen of door ijs te leggen op de pijnlijke zone. Verder kunnen ontstekingsremmers (NSAID's) gebruikt worden gedurende enkele dagen. Eventueel kan een lokale infiltratie met corticoïden gegeven worden indien er persisterende pijn is. Deze infiltraties zijn echter zeer pijnlijk en kunnen in sommige gevallen ook aanleiding geven tot scheuren van de fascie (Lemont 2003), zodat een goede indicatiestelling noodzakelijk is. Een cochrane review vond een verbetering na 1 maand, maar geen verschil zes maanden na de injecties bij mensen die wel of geen injecties hadden gehad.

Vermindering van de belasting op de fascie kan met taping volgens het Medical Taping Concept, of door orthopedische aanpassingen zoals steunzolen, hielcups (blessurehoek hielkussen plus) e.d. Demping van de kracht van het neerkomen met viskeus-elastische siliconenzooltjes leidt bij sommigen tot vermindering van de pijn. Goede (sport)schoenen met een stevige ondersteuning van de voetboog zijn noodzakelijk. In erge gevallen kunnen bepaalde onderbeencasts (soort van braces) gedragen worden. Bij obese mensen wordt aangeraden om af te vallen.
Meer recent wordt ook de zogenaamde extracorporele schokgolftherapie (ESWT) gepropageerd. Deze behandeling kan gebeuren wanneer de klachten enkele maanden persisteren en de bovengenoemde behandelingen geen effect hebben. ESWT maakt gebruik van sterke ultrasone geluidsgolven die de zachte weefsels binnendringen. Er zijn echter tegenstrijdige resultaten te vinden in de medische literatuur. De onderzoeken zijn grotendeels methodologisch van slechte kwaliteit. De enige groep waarbij in 1 onderzoek een effect is aangetoond is er een van 45 lange-afstandshardlopers. Twee goed opgezette onderzoeken vonden geen effectiviteit van deze behandeling.

Een operatieve ingreep kan overwogen worden indien de pijn langer dan een jaar aanhoudt, en de conservatieve behandeling onvoldoende effect heeft. Er bestaat een aantal onderzoeken hierover, maar wederom geen onderzoeken met controlegroep waaruit ook een effect blijkt. Tot 27% van de patiënten bleef ook na een operatie nog pijn houden. De hersteltijd was aanzienlijk, minimaal 4 maanden.

De diagnose van fasciitis plantaris wordt soms te snel gesteld. Een goed vraaggesprek met de patiënt (anamnese) is van groot belang. Enkele mogelijke andere oorzaken van hielpijn zijn:


</doc>
<doc id="102846" url="https://nl.wikipedia.org/wiki?curid=102846" title="Kam (verzorging)">
Kam (verzorging)

Een kam is een verzorgingsinstrument hoofdzakelijk bedoeld om de haren in een gewenste coupe te "kammen". Een kam bestaat uit vele tanden die op één rij staan. Meestal zijn de tanden van plastic of metaal. Wanneer er meerdere rijen tanden (soms ook haren) zijn dan spreekt men van een borstel.

Er bestaan kammen voor verschillende toepassingen, zoals:


</doc>
<doc id="103154" url="https://nl.wikipedia.org/wiki?curid=103154" title="Spaanse griep">
Spaanse griep

De Spaanse griep was een beruchte griep-pandemie uit de jaren 1918-1919. Deze wereldwijde epidemie eiste naar schatting 20 tot 100 miljoen levens, een aantal dat het totale dodental van de Eerste Wereldoorlog ruimschoots overtreft. Het virus dat de Spaanse griep veroorzaakte was van het type H1N1.

Hoewel het de "Spaanse" griep genoemd wordt, ligt de oorsprong van deze ziekte naar alle waarschijnlijkheid in de Verenigde Staten. Dit nieuwe virus, van het subtype H1N1, heeft uiteindelijk geleid tot de pandemie. Het werd "Spaanse" griep genoemd, omdat kranten in Spanje, een neutraal land in de Eerste Wereldoorlog, er het eerst over berichtten.

Aanvankelijk was het virus niet dodelijk, maar dat veranderde al snel. In Spanje, waar geen oorlogscensuur bij de media heerste, sloegen de kranten groot alarm toen verschillende mensen aan het virus stierven. De dood trad in na enkele dagen van koortsaanvallen die aan griep deden denken. Zo kreeg het virus zijn nogal misleidende naam. De Spaanse griep begon met hoge koorts, hoesten, spierpijn en keelpijn, gevolgd door extreme moeheid en flauwtes. Men verloor zoveel energie dat men niet meer kon eten en drinken. De ademhaling werd steeds moeilijker en binnen enkele dagen trad de dood in. De Spaanse griep had de opmerkelijke eigenschap om jonge volwassenen te treffen. Dit in tegenstelling tot gangbare griepepidemieën, waarbij met name kinderen en senioren de ziekte krijgen en laatstgenoemden de grootste risico’s lopen. In augustus 1918 had de helft van de Amerikaanse soldaten in Europa de ziekte: 43.000 man overleefden het niet. (Dit is bijna de helft van het aantal Amerikanen dat in Europa stierf; aan het front vielen ruim 50.000 man.) De ziekte sloeg snel over naar andere legerkorpsen, ook de Duitse.

Toen de oorlog in november 1918 eindigde en soldaten terugkeerden naar hun landen, werden ze overal ter wereld feestelijk onthaald. Door deze wereldwijde massabijeenkomsten verspreidde het virus zich gemakkelijk. In de VS stierven 675.000 mensen, in Frankrijk 200.000, in Engeland 400.000, in Nederland 27.000. In India en Rusland stierven miljoenen mensen. Al met al lijkt het erop dat 20% van de toenmalige wereldbevolking besmet raakte, in totaal een half miljard mensen. De meest voorzichtige schattingen komen op 20 tot 40 miljoen doden. En net zo snel als het kwam, verdween het virus ook weer: eind 1919 was het voorbij.

Het officiële aantal slachtoffers van de griep in Nederland beliep 21.284. Daar komen echter nog bij de mensen die door deze griep longontsteking hebben gekregen en daarvan niet zijn hersteld. Dit aantal beliep 38.000. Het totale aantal slachtoffers van deze griep beliep dus in Nederland bijna 60.000 mensen. Het sterftecijfer schoot in 1918 omhoog van 13 naar 17 promille.

Het meest bevreemdend van de Spaanse griep was de groep mensen waarin de mortaliteit het hoogst was. De gangbare risicogroepen bij de jaarlijkse "gewone" griepgolven zijn ouderen en jonge kinderen. Van dezen vormt de groep ouderen verreweg de grootste risicogroep, waarbij het sterftecijfer als gevolg van de griep het hoogst is. Zuigelingen en peuters tot en met 4 jaar hebben over het algemeen nog antilichamen (immuniteit) overgedragen gekregen van de moeder, voornamelijk door borstvoeding. De Spaanse griep echter, had de hoogste mortaliteit in de leeftijdsgroep 14- tot 21-jarigen. Na het onderzoeken van de longen van personen die aan de Spaanse griep zijn gestorven en in Alaska zijn begraven is het virus nagemaakt. Hieruit bleek dat de griep vooral mensen in de leeftijdsgroep 20 tot 40 jaar trof, die normaliter het sterkste immuunsysteem hebben. Het kan daarom zijn, dat de sterfte veroorzaakt wordt door een te sterke reactie van het immuunsysteem (cytokinestorm). Dit is overigens net zo bij de Mexicaanse griep.

Er bestaan ten minste twee theorieën over de oorsprong van het virus.

Sommige onderzoekers nemen aan dat de oorzaak van de griep een gemuteerd varkensvirus uit China was, dat misschien via Chinese spoorwegarbeiders in de VS belandde.

Een tweede theorie is dat het vogelvirus spontaan muteerde in Fort Riley, Kansas. In dit fort fokte men kippen en varkens voor eigen gebruik. Een kok zou besmet kunnen zijn geraakt met het virus, dat vanuit de kippen via de varkens dus bij de mens aankwam. Door mutatie was het virus in staat om besmetting van mens tot mens tot stand te brengen.

In september 2005 zijn microbiologen van het US Armed Forces Institute for Pathology erin geslaagd om het virus na te maken. Het onderzoek was gebaseerd op viraal RNA uit de long van een soldaat die in 1918 was gestorven. De eiwitmantel van het virus had structuur met als type H1N1.





</doc>
<doc id="103164" url="https://nl.wikipedia.org/wiki?curid=103164" title="Staar">
Staar

Staar is de benaming voor twee zeer verschillende oogziekten, die beide kunnen leiden tot verlies van het gezichtsvermogen.
Dit woord werd voor het eerst beschreven aan het eind van de 16e eeuw door Kiliaan, toen nog voornamelijk in de betekenis van cataract, alhoewel in die tijd de kennis van oogziekten nog zeer beperkt was en beide oogaandoeningen vaak als één werden beschouwd.

Om ondubbelzinnig een van beide oogaandoeningen te benoemen, is deze term dus niet geschikt. Het is dan nodig de naam van de ziekte zelf te gebruiken:


</doc>
<doc id="103171" url="https://nl.wikipedia.org/wiki?curid=103171" title="Testosteron">
Testosteron

Testosteron is een geslachtshormoon. Het woord testosteron is een samenstelling van testis ("Latijn" voor teelbal) en steroïde. De zuivere stof komt voor als een witte kristallijne vaste stof, die onoplosbaar is in water.

Testosteron is het belangrijkste androgeen (mannelijke geslachtshormoon). Testosteronconcentraties in bloed zijn voor de puberteit laag en stijgen tijdens de puberteit naar volwassen waarden. Bij vrouwen zijn de testosteronconcentraties veel lager dan bij mannen. Bij hen wordt ongeveer 30% door de ovaria en de rest door de bijnieren geproduceerd.

Ernst Laqueur was in 1935 de eerste die testosteron isoleerde uit stierentestikels.

Testosteron bezit talrijke functies in het lichaam:

Testosteron wordt geproduceerd in de bijnieren en (bij mannen) in de teelballen (testes), ongeveer 7 mg/dag bij mannen. Onderdeel van de testes zijn de leydigcellen, waar cholesterol omgezet wordt in testosteron.

Bij vrouwen wordt de testosteron in kleine hoeveelheden aangemaakt in de eierstokken en in de bijnieren. De hoeveelheid geproduceerde testosteron zou bij de vrouw tussen de 1-2 mg per dag liggen.

Testosteron (4) wordt in het glad endoplasmatisch reticulum gevormd uit progesteron (1), dat in een eerste stap wordt gehydroxyleerd door het enzym 17α-hydroxylase tot 17α-hydroxyprogesteron (2). De ingevoerde hydroxylgroep wordt door het 17,20-lyase geoxideerd tot een ketonfunctie en de acylgroep wordt geëlimineerd. De ontstane structuur is androsteendion (3). De laatste stap wordt uitgevoerd door het 17β-hydroxysteroïde-dehydrogenase en betreft de reductie van de ketonfunctie.

Testosteron kan verder reageren tot oestradiol.

De regulering van testosteron verloopt door middel van negatieve terugkoppeling:

Vanaf de puberteit begint de hypothalamus steeds meer gonadotrofinestimulerend hormoon (GnRH) af te geven aan de hypofyse. GnRH wordt gesecerneerd met intervallen van ongeveer 90 minuten. De ontstane chemische prikkel wordt via het follikelstimulerend hormoon (FSH) en luteïniserend hormoon (LH) doorgegeven aan de teelballen. Bij mannen stimuleert het LH de testosteronsecretie door de leydigcellen. FSH in combinatie met hoge intratesticulaire testosteronconcentraties stimuleert de spermatogenese, het proces waarbij de mannelijke spermatogonia zich ontwikkelen tot volwassen zaadcellen. Dit wordt gereguleerd door de Sertoli-cellen. Op dit punt bestaat er een negatieve terugkoppeling van testosteron op de werking van het GnRH: indien de testosteronconcentratie te hoog is, geeft de hypothalamus minder GnRH af aan de hypofyse, zodat de productie van testosteron minder gestimuleerd wordt. De negatieve terugkoppeling bestaat ook rechtstreeks tussen testosteron en de hypofyse.

Testosteron wordt in de lever afgebroken tot androsteron.

De hoeveelheid testosteron in het bloed, de testosteronspiegel, wordt onder meer onderzocht bij

Testosteron is in het lichaam doorgaans gebonden aan sekshormoonbindend globuline (SHBG). Bij het vaststellen van de referentiewaarden wordt ervan uitgegaan dat er een normale hoeveelheid SHBG aanwezig is. Daar de SHBG-concentraties door oestrogenen gestimuleerd worden, wordt bij zwangerschap en bij het gebruik van oestrogeenbevattende anticonceptiemiddelen een relatief hoge testosteronconcentratie gemeten. Aan de andere kant kan er bij een lage SHBG-concentratie toch sprake zijn van een normale testosteronconcentratie.

Het biologische effect van testosteron wordt met name bepaald door 5-alfa-dihydrotestosteron (DHT). De volgende hormoonbepalingen worden vaak in combinatie met testosteron aangevraagd om tot een algemene uitspraak over het testosteronniveau te komen: LH, 17-hydroxyprogesteron en androsteendion.

Verlies of winst in sportwedstrijden blijkt gepaard te gaan met een daling en stijging in testosteron niveaus. In verschillende sporten wordt testosteron als doping gebruikt vanwege zijn invloed op de spiermassa. Het toedienen van testosteron heeft forse bijwerkingen, zoals een toegenomen agressie en een hypotrofie van de testis. Testosteron staat op de internationale dopinglijst van het World Anti-Doping Agency (WADA).

Toediening gebeurt intramusculair, oraal, via de huid als gel, pleisters en middels implanteerbare korrels die onder de huid kunnen worden ingebracht.

Bij mannen is agressiviteit en antisociaal gedrag gerelateerd aan het testosteronniveau. Deze relatie is in verschillende studies vastgesteld.

Daarnaast blijkt agressief gedrag van gevangenen, zoals het overtreden van gevangenisregels, de betrokkenheid in gevechten en dominantie in de groep aan de testosteronspiegel gerelateerd. Dit geldt voor zowel mannen als vrouwen. Eerder was in laboratoriumonderzoek al aangetoond dat een verhoogd testosteronniveau leidt tot meer onderlinge agressiviteit in vrouwtjesdieren. Het is echter nog onduidelijk of het hoge testosteronniveau daadwerkelijk de "oorzaak" is van het agressieve gedrag, immers de verworven dominantie in de groep kan juist de oorzaak van de stijging van de hormoonspiegel zijn.

Nieuw onderzoek uit 2010 suggereert echter dat een verhoogde testosteronspiegel ook gunstig is bij menselijk onderhandelingsgedrag. Dit kan betekenen dat de rol van testosteron bij agressiviteit en antisociaal gedrag kleiner is dan voorheen gedacht.


</doc>
<doc id="103235" url="https://nl.wikipedia.org/wiki?curid=103235" title="Ovipositor">
Ovipositor

Een ovipositor, ook wel legboor genoemd, is de legbuis van een insect. 

Letterlijk betekent het ei- ("ovum") plaatser ("positor") . Het is een holle buis, die bij veel soorten een beetje ingetrokken (langpootmug) en soms voor een groot deel ingetrokken kan worden (sprinkhaan). Over het algemeen hebben alleen sommige vliegen en wantsen een ovipositor, en uiteraard alleen vrouwelijke exemplaren. Vaak wordt de legbuis door de leek aangezien voor angel, terwijl het eigenlijk eerder een geslachtsorgaan is. De functies voor een ovipositor zijn eigenlijk hetzelfde, de eieren moeten ergens 'diep' in gestopt worden. Toch verschilt het wat er mee gedaan wordt;

Een ovipositor moet niet verward worden met de angel; hoewel het vermoeden bestaat dat het in aanleg hetzelfde orgaan is. Immers, angels komen alleen voor bij exemplaren die geen eieren meer "hoeven" te leggen (bijen, hommels, wespen) omdat ze een koningin hebben, en bovendien hebben de darren geen angel. Dazen en horzels hebben overigens geen angel; ze kunnen wel bijten. 


</doc>
<doc id="103360" url="https://nl.wikipedia.org/wiki?curid=103360" title="Heimwee">
Heimwee

Heimwee is het gevoel van verlangen naar huis, of algemener gezegd, naar de geborgenheid en de zekerheden van het bekende. Het speelt vooral als men op een onbekende plek is, bijvoorbeeld op vakantie.

De mate van heimwee kan variëren van zwak tot zeer ernstig. Het komt vaker voor en is vaak ernstiger als men alleen op reis is of iets vervelends meemaakt. Het gevoel van heimwee heeft sterke overeenkomsten met melancholie, maar bij melancholie gaat het om een verlangen naar situaties uit het verleden.

Heimwee is een onderwerp waar men in de literatuur veel gebruik van maakt: onder andere Daniel Defoe's Robinson Crusoe vertelt hierover.

Heimwee is een Duits leenwoord. Het Duits kent ook een woord voor het tegenovergestelde: "Fernweh", wat staat voor het verlangen naar onbekende situaties. Dit woord is echter niet doorgedrongen in het Nederlands.

Het woord "fernweh" wordt ook wel gebruikt om de tegenzin aan te duiden die gepaard kan gaan met terug moeten keren naar huis.



</doc>
<doc id="103364" url="https://nl.wikipedia.org/wiki?curid=103364" title="Nostalgie">
Nostalgie

Nostalgie (uit het Grieks: "nostos" = terugkeer en "algos" = droefheid, pijn, lijden) is het gevoel iets belangrijks of dierbaars te zijn kwijtgeraakt. Dit uit zich in heimwee naar het (persoonlijke) verleden.

Nostalgie werd voor het eerst in 1678 beschreven. Er was toen in een Bazels geschrift sprake van een onbestemde zucht naar het vaderland, die aan melancholie verwant zou zijn. Het gevoel lijkt veel op dat van heimwee.

De originele betekenis, betrekking hebbend op een ernstige medische aandoening, is verdwenen nu het een alledaags woord is geworden. Nostalgie wordt nu geassocieerd met herinneringen uit vervlogen tijden, de ""goede oude tijd"."

Hoewel nostalgie geen medische aandoening meer betreft ervaren sommige mensen toch symptomen zoals pijn in de borstkas, keel, of maag, of gevoelens van emotionele pijn.

Nostalgie is vaak verbonden met de kindertijd of schooljaren. Jeugdsentiment vertaalt zich bijvoorbeeld in bepaalde plaatsen die men als kind heeft gekend, speelgoed dat men had, mode, kinderprogramma's of films waar men naar keek of de relatief onbezorgde en veilige sfeer waarin men opgroeide. Nostalgie naar twee decennia eerder is ook sinds de 20ste eeuw meer wijdverspreid geworden. Zo blikte men in de jaren 70 terug op de jaren 50, wat zich vertaalde in nostalgische tv-series en films zoals "Happy Days" en "Grease" die een geromantiseerd beeld van deze periode schetsten. Tijdens de jaren 20 blikte men terug op de jaren vóór de Eerste Wereldoorlog. In de jaren 80 keek "The Wonder Years" terug op de jaren 60 en in de jaren 90 blikte "That 70's Show" op de jaren 70. Maar ook films die niet doelbewust op nostalgie mikken kunnen bij het publiek een nostalgisch gevoel opwekken, zoals "Trainspotting" (1996) die zich in de jaren 80 afspeelt, en "Oh brother where art thou?" (2000) die een sfeerrijk beeld van het Amerikaanse zuiden in de jaren 30 biedt. De soundtrack, vol met traditionele blues en countrymuziek werd erg populair.

Er is ook een algemene tendens op het verleden terug te blikken alsof ""het vroeger beter was"". Deze nostalgie is meestal enkel gericht op een geromantiseerd beeld van het verleden en focust doorgaans slechts op enkele details of bepaalde dingen die tegenwoordig anders zijn in vergelijking met toen. De persoon grijpt hiermee terug naar een tijd die voor hem overzichtelijker en beter te begrijpen was, meestal zijn jeugdjaren, toen hij zich nog geen zorgen hoefde te maken over werk, belastingen, rekeningen... De negatieve herinneringen zijn vervaagd en enkel de positieve herinneringen blijven over.

Nostalgie is ook een populair thema in literatuur, film en muziek. Maar ook een gewoon lied kan nostalgische herinneringen oproepen wanneer een persoon het lied associeert met een bepaalde periode van zijn leven. Ook het omgekeerde is waar: een persoon kan nostalgische en sentimentele gevoelens gewaar worden wanneer hij voor het eerst een bepaald lied uit een bepaalde tijdsperiode hoort, ook al had hij dit lied nooit eerder gehoord of was hij toen het werd opgenomen nog niet geboren. Hetzelfde geldt natuurlijk ook voor andere zaken: kunst, foto's, mode, tekenfilms, strips, boeken, architectuur, televisiereeksen, beroemde personen...






</doc>
<doc id="103433" url="https://nl.wikipedia.org/wiki?curid=103433" title="Carl Correns">
Carl Correns

Carl Erich Franz Joseph Correns (München, 19 september 1864 - Berlijn, 14 februari 1933) was een Duitse bioloog, en één van de herontdekkers van de Wetten van Mendel.

In 1865 publiceerde Gregor Mendel de resultaten van zijn onderzoek over overerving van verschillende eigenschappen in erwten. Deze publicatie verdween in de vergetelheid, maar werd in 1901 herontdekt door Hugo de Vries, Carl Correns' en Erich von Tschermak. De regels voor overerving die Mendel in zijn onderzoek beschrijft staan nu bekend als de Wetten van Mendel. 



</doc>
<doc id="103608" url="https://nl.wikipedia.org/wiki?curid=103608" title="Waan">
Waan

Een waan is een fantasie die de betrokkene beschouwt als werkelijkheid. Het is een niet met algemeen geaccepteerde opvattingen en/of ideeën overeenkomend denkbeeld, waarvan de patiënt niet af te brengen is met logisch redeneren. 

Wanen dienen niet verward te worden met hallucinaties: de patiënt ziet en hoort tijdens een waan precies hetzelfde als iedereen, maar verbindt hier conclusies aan die volstrekt uit de pas lopen met de werkelijkheid of algemeen geaccepteerde opvattingen. Een patiënt met logisch redeneren op andere gedachten brengen helpt niet: hij zal slechts denken dat iedereen het bij het verkeerde eind heeft of gek is, behalve hij. Het bekendste voorbeeld van een waan is de patiënt die denkt dat er een groot complot bestaat van mensen, die het stuk voor stuk op hem hebben gemunt.

In grote lijnen zijn wanen in te delen in niet-bizarre wanen en bizarre wanen. In het geval van niet-bizarre wanen lopen de denkbeelden van de patiënt uit de pas met de werkelijkheid, maar het is wel mogelijk dat de ingebeelde situatie zich voor zou kunnen doen. Iemand kan bijvoorbeeld het waanidee hebben door de politie geschaduwd te worden. Bij bizarre wanen staan de waanideeën te ver van de realiteit af. Een voorbeeld is een patiënt die denkt dat hij een implantaat in zijn hersenen heeft waardoor men zijn gedachten kan afluisteren. Bij bepaalde identificatiesyndromen is het soms niet eenvoudig een grens tussen niet-bizar en bizar te vinden.

Er bestaan verschillende soorten wanen. De belangrijkste of meest bekende zijn:



</doc>
<doc id="103679" url="https://nl.wikipedia.org/wiki?curid=103679" title="Adenine">
Adenine

Adenine is een van de nucleobasen in DNA en RNA. De stof komt voor als een toxisch wit tot lichtgeel kristallijn poeder.

Adenine kan bereid worden door middel van Lord-Todd-synthese met formamidine en fenylazomalonnitril.

Het kan ook als pentameer (5 adenine-eenheden aan elkaar gekoppeld) bereid worden.

In levende cellen (biosynthese) omvat het purinemetabolisme de vorming van adenine en guanine. Zowel adenine als guanine zijn afgeleid van het nucleotide inosinemonofosfaat (IMP), dat wordt gesynthetiseerd van de grondstof ribosefosfaat in een complexe reactieketen met atomen afkomstig van de aminozuren glycine, glutamine en asparaginezuur.

Samen met thymine, cytosine en guanine wordt deze base in een DNA-keten gebonden. Adenine kan twee waterstofbruggen vormen met thymine. Door deze twee bruggen is DNA met veel adenine en thymine naar verhouding minder stabiel dan DNA met veel cytosine en guanine, die drie waterstofbruggen vormen. In RNA wordt adenine door 2 waterstofbruggen gebonden aan uracil.

Adenine en guanine worden purines genoemd.

Adenine vormt adenosine bij binding met ribose en deoxyadenosine bij binding met deoxyribose.

In oude (wetenschappelijke) teksten werd adenine soms "vitamine B4" genoemd. Het wordt tegenwoordig niet langer beschouwd als vitamine, noch maakt adenine deel uit van het vitamine B-complex. Niettemin binden twee B-vitamines, nicotinezuur (vitamine B3) en riboflavine (vitamine B2), met adenine om respectievelijk de essentiële cofactoren nicotinamide adenine dinucleotide (NADH) en flavine adenine dinucleotide (FAD) te vormen.



</doc>
<doc id="103892" url="https://nl.wikipedia.org/wiki?curid=103892" title="Ouderverstotingssyndroom">
Ouderverstotingssyndroom

Het ouderverstotingssyndroom of oudervervreemdingssyndroom, een vertaling van het Engelse "Parental Alienation Syndrome", is een niet algemeen erkend syndroom bij kinderen, als wordt vastgesteld dat zij een van hun ouders stelselmatig afwijzen. Het verschijnsel komt vooral voor bij kinderen van gescheiden ouders met aanhoudende onderlinge conflicten, waarbij een kind gaandeweg onder invloed van de ene ouder de andere ouder afwijst of verstoot in diverse gradaties: van vermijden via laster tot regelrechte uitvallen tegen die ouder. Als syndroom is het voor het eerst beschreven door de Amerikaanse psychiater Richard A. Gardner (1931-2003).

Gardners volledige omschrijving luidt als volgt:
Kenmerken van het ouderverstotingssyndroom:

In de relatie met pleegouders en adoptieouders worden soms vergelijkbare problemen geconstateerd. Een aantal auteurs hebben er op gewezen dat ook binnen niet opgebroken gezinnen ouderverstoting kan optreden.

Gardner onderscheidt drie gradaties die volgens hem elk een specifieke juridische en therapeutische behandeling vereisen. De hoeveelheid en ernst van de optredende kenmerken bepalen de ernst van het syndroom. In "milde" gevallen vindt nog geregeld, bijna normaal, contact plaats met de afgewezen ouder en kan door goede begeleiding van beide ouders en het kind verdere problematiek worden voorkomen.
In "matige" gevallen is sprake van meer stelselmatige breuken in het contact en dient therapeutisch ingegrepen te worden. Bij weinig perspectief dient dan ook juridisch te worden ingegrepen. In "ernstige" gevallen is ook juridisch ingrijpen en verandering van gezag of hoofdverblijf onvermijdelijk. Soms kunnen overgangssituaties worden gecreëerd in speciale voorzieningen.

Preventie van ouderverstotingssyndroom dient voorrang te hebben op curatie. Prinsen legt er de nadruk op dat de rechterlijke macht het probleem kan oplossen. Therapie achteraf is volgens Gartner vaak gebaseerd op een misvatting of leidt af van de aanpak van de bron. Hij schreef daarover:
"Het onderzoek bevestigt eveneens mijn eerdere waarneming dat traditionele therapie weinig tot geen waarde heeft voor het overgrote deel van de kinderen. In feite maakt die therapie de situatie meestal erger, omdat traditionele therapeuten normaliter juist het tegenovergestelde doen van wat de kinderen nodig hebben."

Vooral in de Verenigde Staten wordt het begrip door veel rechtbanken erkend, maar is het ook bij veel rechtbanken omstreden. Gardner stelt voor om in ernstige gevallen van ouderverstoting het eenhoofdige gezag over het kind in het belang van dat kind toe te wijzen aan de verstoten ouder. Het gaat dan om gevallen waar niets anders mogelijk is.

In juni 2007 plaatste een Spaanse rechter een kind voor een half jaar exclusief bij de vader omdat de moeder ouderverstoting programmeerde. Tevens werd hierbij een strafvervolging van de moeder geïnitieerd.

In Nederland werd, na eerdere vermeldingen door rechtbanken, in juni 2007 door de arrondissementsrechtbank Maastricht ouderverstoting als argument genoemd voor het opleggen van een ondertoezichtstelling. Daarna volgde ook het Hof Den Bosch en een aantal andere rechterlijke colleges deze lijn met betrekking tot het ouderverstotingssyndroom. In de Bossche zaak werd de moeizame relatie tussen vader en kind door de rechter echter ook beschouwd als reden om het contact aanzienlijk te beperken, aangezien dit het kind te veel zou belasten.

In Brazilië is het veroorzaken van ouderverstotingssyndroom uitdrukkelijk strafbaar gesteld (er kan een boete worden opgelegd) en wordt bij wet serieus genomen in civiele procedures.
In Mexico werd in 2014 het veroorzaken van ouderverstotingssyndroom strafbaar gesteld met de mogelijkheid gevangenisstraffen tot zes jaar op te leggen. Het aantal kinderen dat een van beide ouders niet ziet is sindsdien drastisch gedaald en er zijn gevallen bekend waar een contact na jaren werd hersteld omdat de misbruikende ouder tot inzicht kwam.

Gardner beschouwde het op tegenstellingen gebaseerde rechtssysteem (niet gericht op het creëren van gezamenlijkheid, maar elkaar bestrijdend) als een van de oorzaken van het ontstaan van ouderverstotingssyndroom. Ook het feit dat moeders er niet meer op konden rekenen "automatisch" het gezag toegewezen te krijgen zag hij als een basis voor conflicten.

Hubert Van Gijseghem heeft een aantal historisch-sociologische ontwikkelingen beschreven die volgens hem onder andere ten grondslag lagen aan het optreden van dit syndroom.

Over de prevalentie van het syndroom is weinig bekend. Wel zijn er veel schattingen gemaakt op basis van sociologisch onderzoek naar problemen van kinderen na conflictueuze scheidingen. Een percentage van 20-30% van de kinderen uit problematische scheidingen wordt vaak genoemd. In Nederland is enig onderzoek gedaan door Ed Spruijt en Esma Kaplan. Hun onderzoeksbasis was echter zeer beperkt, gebaseerd op afwijkende definities en ze kwamen tot tegenovergestelde uitkomsten.

Het ouderverstotingssyndroom is niet opgenomen in DSM-5, de internationale classificatie van psychische stoornissen.

Vooral de Amerikaanse vrouwenbeweging heeft krachtig stelling genomen: erkenning van het syndroom zou ertoe leiden dat kindermishandelaars zich achter de diagnose ervan kunnen verschuilen. In reactie op de suggestie dat het syndroom slechts een vaderaangelegenheid betrof heeft Gardner herhaalde malen benadrukt dat ook vrouwen slachtoffer zijn van dit fenomeen.

Er is wel een vrij brede overeenstemming over het bestaan van het “verschijnsel” van buitenproportionele verwijdering tussen ouder en kind op irreële gronden, maar het krijgt niet de formele status van een apart syndroom. De voornaamste discussie speelt zich af over de precieze benamingen, indicaties en diagnostische criteria. Om die reden heeft een internationale groep wetenschappers onder leiding van William Bernet het ouderverstotingssyndroom onder de naam "Parental Alienation Disorder" ("PAD") in een afwijkende variant voorgedragen voor expliciete opname in de DSM-5, voorlopig zonder succes.

In Nederland is tot nu toe in beperkte mate over dit syndroom geschreven. In 1999 sprak Gardner in Nederland een congres toe, georganiseerd door het ministerie van Justitie, het Platform SCJF (samenwerkende cliëntenorganisaties in jeugdzorg en familierecht) en de stichting SKO (Stichting Kind en Omgangsrecht).

Gardner deed destijds tegenover De Telegraaf onder andere een van zijn meer omstreden uitspraken:

""Een kind dat wordt ingezet als wapen bij een scheiding, wordt eigenlijk ernstiger beschadigd dan een leeftijdgenootje dat het slachtoffer is van seksueel misbruik. Wie mishandeld of misbruikt wordt, kan aangifte doen. De dader wordt bestraft, de ellende houdt op. Sommige kinderen komen over dat trauma heen. Maar jongens en meisjes die door de ene ouder volgepropt worden met negatieve informatie over de andere ouder, hebben levenslang. Die worden gedwongen zogenaamd vrijwillig zonder papa of mama op te groeien en moeten leren leven met leugens die hun zijn opgedrongen.""

Het syndroom was daarna onderwerp van een boek dat het Platform SCJF heeft uitgegeven. De Raad voor de Kinderbescherming liet het syndroom aan een literatuuronderzoek onderwerpen door de Utrechtse wetenschapper Ed Spruijt. In de media heeft vooral prof. G.P. Hoefnagels het syndroom herhaalde malen onder de aandacht gebracht. 

In het Nederlandse taalgebied zijn verschillende conferenties aan dit thema gewijd.

In België werden verschillende conferenties aan het fenomeen ouderverstoting gewijd, bijvoorbeeld in het Belgische Parlement. Professor Hubert van Gijseghem is een prominent pleitbezorger voor erkenning van het syndroom. 

De Belgische volksvertegenwoordiger Guy Swennen stelde in februari 2008 voor om loyaliteitsmisbruik, leidende tot ouderverstoting, strafbaar te stellen. Het wetsvoorstel voorziet in strafrechtelijke sancties, niet enkel voor de ouder die het omgangsrecht weigert maar ook voor iedereen die hieraan meewerkt. Ouders die hun kind onttrekken aan het hoederecht of omgangsrecht van de andere ouder, dan wel aan de toezichtmaatregelen van justitie, riskeren volgens het voorstel een gevangenisstraf van 8 dagen tot 1 jaar en een geldboete van 26 tot 1.000 euro, hetzij een werkstraf van 46 tot 300 uur en een geldboete van 26 tot 1.000 euro of een van die straffen. Het hulp verschaffen bij het plegen van dit misdrijf kan als medeplichtigheid gestraft worden. Bijvoorbeeld instellingen of opvoeders die weigeren het kind mee te geven aan een omgangsgerechtigde ouder, of grootouders die hun kinderen aanzetten het kleinkind niet mee te geven aan de andere partner.





</doc>
<doc id="103993" url="https://nl.wikipedia.org/wiki?curid=103993" title="Exoskelet">
Exoskelet

Een exoskelet of uitwendig skelet is een omhulling, dat dient ter bescherming van het lichaam van een organisme. Een exoskelet komt onder andere voor bij alle arthropoda (geleedpotigen), mollusca (weekdieren), echinodermata (stekelhuidigen) en bryozoa (mosdiertjes). Een uitwendig skelet wordt gevormd door de epidermis (bij de weekdieren is dat de buitenste laag van de mantel) en wordt niet omgeven door levend weefsel.

Een organisme kan op verschillende manieren stevigheid verkrijgen:

Een exoskelet is typisch voor ongewervelden. Dit in tegenstelling tot dieren met een inwendig skelet, die gewervelden "(Vertebrata)" worden genoemd.

Het exoskelet is opgebouwd uit hard materiaal, dat kan bestaan uit hoornachtige stoffen, zoals chitine of uit calciumverbindingen, zoals calciumcarbonaat en calciumfosfaat. Omdat het materiaal waaruit het skelet bestaat vaak relatief zwaar is heeft een exoskelet vooral voordelen voor kleinere dieren.

Behalve dieren hebben bepaalde groepen die tot het plantenrijk gerekend worden eveneens een skelet. Vaak bestaat dat uit kiezel (siliciumdioxide). Een voorbeeld hiervan vormen de kiezelwieren of diatomeeën.

Mensen hebben gedurende lange tijd harnassen gebruikt als kunstmatig exoskelet voor bescherming, vooral bij gevechten. Stilaan zijn er ook exoskeletmachines die gebruikt worden voor medische en industriële doeleinden. Menselijke exoskeletten kwamen reeds voor in sciencefictionverhalen, maar er bestaan ondertussen echte prototypes. 

Ortheses zijn een beperkte medische vorm van een exoskelet, dat aangebracht wordt op een ledemaat of op de romp, om de werking of de vorm van de ledemaat of de ruggengraat te ondersteunen. 


</doc>
<doc id="104131" url="https://nl.wikipedia.org/wiki?curid=104131" title="Winterhard">
Winterhard

Een plant is winterhard indien ze zonder enige bedekking de winter overleeft. Dit overleven geldt niet per se voor de plant in zijn geheel, doch na de winter zal een winterharde plant weer normaal uitlopen. 

In Nederland zijn winterharde planten vorstbestendig, omdat onze winters doorgaans (milde) vorst kennen. Of een plant al dan niet winterhard is, hangt daarmee af van de locatie waar deze groeit.

Dit is niet hetzelfde als vorstbestendig. Dit heeft te maken met een natuurlijk antivries.


</doc>
<doc id="104159" url="https://nl.wikipedia.org/wiki?curid=104159" title="Fluoxetine">
Fluoxetine

Fluoxetine-hydrochloride is een antidepressivum. Het bekendste merk met deze actieve stof is Prozac. Generieke medicijnen zijn inmiddels volop beschikbaar.
Fluoxetine-HCl is een selectieve serotonine-heropnameblokker (SSRI); het zorgt ervoor dat vrijgekomen serotonine, een neurotransmitter, minder snel kan worden heropgenomen door de zenuwcel waaruit het komt.

Serotonine is betrokken bij stemming, zelfvertrouwen, slaap, emotie, seksuele activiteit en eetlust. Als het langer kan werken, werken deze gevoelens dus ook langer en is men minder depressief. De invloed van fluoxetine wordt merkbaar na het gebruik van drie à vier weken. Het antidepressivum onder de naam Prozac werd in 1987 op de markt gebracht door Eli Lilly.

Fluoxetine blokkeert de heropname van serotonine vanuit de synaptische spleet. Presynaptisch kan serotonine werken op zogenaamde autoreceptoren, die de afgifte van serotonine remmen. Door deze receptoren zal het tekort aan serotonine op korte termijn blijven bestaan. Na drie tot vier weken desensitiseren de autoreceptoren, waardoor er meer serotonine in de synaptische spleet komt.

Door de blokkering van de afgifte van serotonine, zullen bij toediening van fluoxetine de symptomen eerst verergeren. Er is op dat moment nog minder remming door serotonine van de angstgevoelens die door de amygdala gegenereerd worden.




</doc>
<doc id="104330" url="https://nl.wikipedia.org/wiki?curid=104330" title="Gebit">
Gebit

Een gebit is het samenstel van tanden en kiezen dat in de mond van een mens of de bek of muil van een dier kan worden aangetroffen. 

Het gebit heeft verschillende functies. Een van de belangrijkste functies is het (voor)verwerken van voedsel. Voor dieren is het daarnaast ook een belangrijk aanvalswapen, ze kunnen er een prooi mee bijten. Aan een gebit is te zien of een dier een carnivoor, herbivoor of omnivoor is.




</doc>
<doc id="104405" url="https://nl.wikipedia.org/wiki?curid=104405" title="Zenuwknoop">
Zenuwknoop

Een zenuwknoop of ganglion is een buiten het centraal zenuwstelsel (CZS) gelegen groep zenuwcellen (neuronen) met een onderling overeenkomende functie. Ze worden omgeven door mantelcellen (vergelijkbaar met oligodendrocyten in het centraal zenuwstelsel).

Ganglia bevinden zich overal in het lichaam, maar zijn geconcentreerd in de zintuigen en in de wervelkolom (de zogeheten ganglia spinalia). Ze ontvangen informatie van de zintuigen en geven deze door naar de hersenen, geven bevelen van de hersenen door naar spieren en klieren, en kunnen ook direct informatie van zintuigen omzetten in spiercommando's, bijvoorbeeld bij reflexen. Binnen het autonome zenuwstelsel onderscheidt men "sympathische" en "parasympathische" ganglia.

In het oog wordt een onderscheid gemaakt tussen de grote en de kleine zenuwknopen. De grote zenuwknopen (magnicellulaire cellen) hebben vooral als taak het verzenden van informatie die afkomstig is uit de staafjes, dus de lichtintensiteit. De kleine zenuwknopen (parvicellulaire cellen) verzenden vooral de informatie uit de kegeltjes, de kleurinformatie. 
Een zenuwknoop die binnen het CZS gelegen is (bijvoorbeeld de basale ganglia) wordt meestal een nucleus genoemd. Een groep onderling verbonden zenuwknopen heet een plexus (netwerk).

Voorbeelden zijn het ganglion van Gasser, het ganglion mesenterium superius en de plexus solaris of zonneknoop.


</doc>
<doc id="104406" url="https://nl.wikipedia.org/wiki?curid=104406" title="Metaboliet">
Metaboliet

Metabolieten zijn de tussen- of eindproducten die ontstaan na verwerking van een gegeven stof in een "biologisch systeem" of 'levend wezen' (bacteriën en andere eencelligen; planten, dieren). Metabolieten zijn onder andere: aminozuren, adenosinetrifosfaat of ATP, glucose, adrenaline, alkaloïden, glycosiden.

Het geheel van metabolieten in een cel of organisme wordt het "metaboloom" genoemd, naar analogie met 'genoom' en 'proteoom'. Hoewel grote moleculen zoals eiwitten ook producten zijn van metabolisme, worden in principe alleen kleine moleculen tot het metaboloom gerekend. Lipiden worden niet altijd gerekend tot het metaboloom. Het deelgebied van de biologische wetenschap dat het metaboloom bestudeert, wordt "metabolomics" genoemd.

Bij medicijnen of farmaca worden met metabolieten over het algemeen de eindproducten bedoeld die na het metabolisme, of biotransformatie, overblijven. Metabolisme van medicijnen en veel andere lichaamsvreemde stoffen vindt plaats in de lever. Cytochroom P450 is een bekende klasse van enzymen, die medicijnen in de lever metaboliseert. Actieve metabolieten zijn producten die ontstaan bij de verwerking van een medicijn die eveneens een farmaceutische werking hebben.


</doc>
<doc id="104412" url="https://nl.wikipedia.org/wiki?curid=104412" title="Zenuwcel">
Zenuwcel

Een zenuwcel of neuron is een bepaald type lichaamscel, behorend tot de belangrijkste elementen van het zenuwstelsel.

Een mens heeft naar schatting 100 miljard zenuwcellen. Verreweg het grootste deel daarvan bevindt zich in het centraal zenuwstelsel (hersenen en ruggenmerg). Zenuwcellen zijn de informatie- en signaalverwerkers van het lichaam. Een specifiek kenmerk van zenuwcellen is dat ze prikkelbaar zijn; ze kunnen signalen ontvangen en doorgeven zonder verlies van signaalsterkte. In de hersenen bevinden zich circuits van zenuwcellen die een groot aantal lichaamsfuncties regelen en ook verantwoordelijk zijn voor ons denkvermogen.

Antoni van Leeuwenhoek beschreef al in 1718 zenuwvezels. Hij dacht dat het holle buisjes waren; in 1781 interpreteerde Felice Fontana ze echter als dunne maar massieve cylinders.

De specifieke vorm van zenuwcellen werd voor het eerst in beeld gebracht dankzij het gebruik van zilverchromaat, een nieuwe contraststof ontdekt door Camillo Golgi in 1873 (zie golgikleuring). Vanaf 1888 gebruikte Santiago Ramón y Cajal die techniek om de schakelingen te analyseren in een groot aantal gebieden van de hersenen. Hij was de belangrijkste vertegenwoordiger van de "neuronentheorie," de voor die tijd revolutionaire veronderstelling dat het zenuwstelsel ook uit afzonderlijke cellen bestaat zoals alle andere weefsels. Golgi en Cajal deelden in 1906 de Nobelprijs voor de geneeskunde.

De logische volgende stap was de analyse van de "synaptische transmissie," het mechanisme waarmee één zenuwcel een signaal doorgeeft aan een andere. Vooral in de jaren 1930 en 1940 woedde een felle controverse tussen enerzijds voorstanders van een elektrische stroom als verklaring, en anderzijds degenen die volhielden dat de transmissie binnen de synaps scheikundig van aard was. De experimenten van Stephen Kuffler in 1942 en van Paul Fatt en Bernard Katz in 1952 beslechtten het pleit grotendeels in het voordeel van scheikundige overbrenging, hoewel latere experimenten aantoonden dat met name bij ongewervelde dieren ook elektrische connecties voorkomen.

Op basis van hun vorm zijn zenuwcellen in te delen als volgt:

Een zenuw heeft een cellichaam of "soma", en een aantal lange dunne uitlopers. Globaal genomen zijn er twee soorten uitlopers: axonen en dendrieten. Axonen geleiden van de zenuwcel af, dendrieten er (meestal) naartoe. Het axon is vaak erg lang (tot ca. een meter), veel dikker (ca 25 micrometer) dan dendrieten en onvertakt, behalve aan het uiteinde; de dendrieten zijn dun en sterk vertakt. Een purkinjecel in de hersenschors kan door middel van dendrieten met duizenden andere cellen verbonden zijn.

De grenzen van een zenuwcel worden bepaald door de externe celmembraan, ook wel "plasmalemma" genoemd. De binnenkant van een zenuwcel bestaat uit cytoplasma, dat weer bestaat uit het cytosol, het waterige gedeelte van het cytoplasma waarin weinig eiwitten voorkomen, en organellen met een eigen membraan, zoals;

In principe komen alle organellen die in het cellichaam voorkomen ook voor in de dendrieten. Echter, de concentraties van sommige organellen zoals het ruw endoplasmatisch reticulum, het golgi-apparaat en lysosomen, nemen af naarmate de afstand van het cellichaam toeneemt. Op de plek waar het axon uit het cellichaam groeit is er een duidelijke functionele grens. Ze bevatten vooral synaptische blaasjes en andere onderdelen die belangrijk zijn bij synaptische transmissie. Mitochondria en glad endoplasmatisch reticulum komen in alle neuronale compartimenten voor.

Langs een zenuwvezel worden impulsen doorgegeven door verandering van de elektrische potentiaal over de celmembraan, de zogenoemde actiepotentiaal. Hoewel dit wel een elektrisch fenomeen is, gaat het hier niet om simpele geleiding van elektriciteit: er treedt een verandering op van concentratiegradiënten van ionen over het celmembraan waardoor het potentiaalverschil tussen de binnenkant en de buitenkant van de cel verandert en deze verandering breidt zich langs de uitlopers van een zenuwcel uit, enigszins vergelijkbaar met het zich verplaatsen van het vlamfront in een stuk lont. De snelheid van een impuls die door een zenuw wordt geleid is dan ook vele malen kleiner dan die van een elektrische puls in een koperen draad. Bij snelle vezels gaat dat met grotere snelheid (maximaal tussen de 70 en 120 meter per seconde) dan bij langzame vezels. De snelste zenuwen zijn de motorische zenuwen die naar de grote skeletspieren gaan. De snelheid waarmee het signaal zich voortplant is afhankelijk van de dikte van zowel de myelineschede als van de diameter van de zenuw. Bij de 'langzaamste' zenuwvezels ligt de voortplantingssnelheid tussen de 1 en 2 m/s.

De membraan van de meeste dierlijke cellen is een op zich elektrisch isolerend medium, bestaande uit een dubbele laag fosfolipiden waarin zich een groot aantal eiwitten bevinden. Ionen (geladen deeltjes in de oplossing) kunnen zich normaliter niet spontaan van de ene naar de andere kant verplaatsen: ze worden of actief door de cel naar de andere kant gepompt, of maken gebruik van zeer selectieve 'kanaaltjes' die de cel kan open- en dichtzetten. Tussen de binnenkant en de buitenkant van de membraan van een neuron bestaat een zeker potentiaalverschil van enige tientallen millivolt dat door de cel actief in stand wordt gehouden door ionen in en uit de cel te verplaatsen. Het binnenste van de cel is ongeveer 70 millivolt negatief ten opzichte van de buitenkant. Wordt de zenuwcel nu geprikkeld, dan treedt er na een korte "latente periode" van ca. 1 milliseconde waarin er niets lijkt te gebeuren een toenemende depolarisatie van de celmembraan op, die zelfs door het neutrale punt heen gaat en na ca. 1 ms een positieve potentiaal van ca. 35 millivolt bereikt. Hierna valt de spanning weer terug naar -70 millivolt en zelfs iets meer dan dat gedurende ca. 50 milliseconde, waarna de uitgangstoestand weer is bereikt.

Gedurende korte tijd na dit 'afvuurproces' is een zenuwcel niet opnieuw te prikkelen: de absolute refractaire periode. Een depolarisatiegebeurtenis (actiepotentiaal) is een alles-of-niets verschijnsel: of de prikkel is niet sterk genoeg om deze te ontketenen, of hij komt volledig tot ontwikkeling.

Aan weerszijden van het membraan bestaat er een verschil tussen de concentraties van de belangrijke ionen van natrium en kalium: binnen in de cel bevindt zich veel meer kalium, erbuiten veel meer natrium. Na prikkeling ontstaat er plotseling een veel grotere doorlaatbaarheid voor positief geladen natriumionen, die de cel in beginnen te stromen. Hierdoor wordt de membraanpotentiaal omgekeerd. Deze verhoogde natrium-doorlaatbaarheid is echter van korte duur. Iets later op gang komt een verhoogde doorlaatbaarheid voor kaliumionen, die de cel gaan verlaten en zo de verandering in potentiaal tegenwerken. Deze fase duurt iets langer. Zo ontstaat de actiepotentiaal.

Na enige milliseconden is de doorlaatbaarheid van de celmembraan weer als vanouds, en worden de binnengestroomde natriumionen en de uitgestroomde kaliumionen langzaam door de cel teruggepompt naar de plaats waar ze thuishoren. Deze veranderingen in doorlaatbaarheid treden op naar aanleiding van een prikkel; deze kan van verschillende aard zijn, elektrisch, mechanisch of chemisch. Is de 'prikkeldrempel' eenmaal overschreden dan gaat de depolarisatie door. Een aangrenzend stukje membraan wordt dan door de depolarisatie op zijn beurt weer gedepolariseerd en zo plant de impuls zich langs de celmembraan en langs een axon of dendriet voort.

Aan het eind van de weg van een zenuwimpuls door een neuron moet de impuls gebruikt worden om een volgende zenuw te prikkelen. Zo niet, dan gaat de informatie in de impuls verloren. Neuronen kunnen elkaar impulsen overbrengen via synapsen. Een synaps is een verbinding tussen twee neuronen waardoor een impuls kan worden overgedragen. Bij een synaps is contact tussen twee neuronen. Het signaal kan daar als een elektrisch signaal worden overgedragen, maar wordt meestal overgedragen door chemische stoffen, zogenaamde neurotransmitters . Deze neurotransmitters worden meestal bij het eind van een axon geproduceerd en overgedragen op een dendriet van een ander neuron maar er zijn ook synapsen tussen axonen en het cellichaam of tussen dendrieten onderling.

De meeste synapsen zijn chemisch, vaak tussen het eind van een axon (het presynaptisch neuron) en het (postsynaptisch) neuron. Als een impuls bij het uiteinde aankomt worden de calciumpoorten geopend waardoor calciumionen het presynaptisch neuron binnenstromen. Die calciumionen zorgen ervoor dat met neurotransmitter gevulde blaasjes (zogenaamde vesikels) met het celmembraan van het axon versmelten. De neurotransmitters komen dan in de smalle ruimte tussen axoneinde en postsynaptisch neuron (de zogenaamde synaptische spleet). Ze steken de kloof over en hechten aan de overkant op natriumpoorten die natriumionen naar binnenlaten. In rusttoestand is de poort dicht maar als er de geschikte neurotransmitter neerstrijkt op de buitenkant van de poort, gaat het enige tijd open. In het voorgaande stuk over impulsgeleiding zie je dat na het openen van de natriumpoorten natriumionen door het celmembraan naar binnen trekken en het celmembraan depolariseren. Dit kan het begin zijn van een impuls die zich door het volgende neuron gaat voortplanten.

Er zijn vele soorten neurotransmitters. Sommigen zorgen zoals boven aangegeven voor een verlaging van het potentiaalverschil over het membraan van het ontvangende neuron. Deze neurotransmitters heten ‘exciterend’ . Andere neurotransmitters zorgen juist voor een verhoging van de membraanspanning deze werken ‘inhiberend’ . Er komen meestal verschillende soorten neurotransmitters van verschillende neuronen bij een ontvangend neuron aan. Als de exciterende signalen samen (een stuk) sterker zijn dan de inhiberende raakt het neuron geëxciteerd: het membraan raakt gepolariseerd en het ontvangende neuron zal een puls door zijn axon gaan sturen.
Bekende neurotransmitters zijn: acetylcholine (de meest bekende omdat hij het eerst ontdekt werd) en GABA, die een rol speelt bij de giftigheid van alcohol.

Onlangs hebben onderzoekers aan de Universiteit van Kopenhagen een nieuwe theorie bedacht, die veel problemen verklaart. Met de "oude" theorie kan namelijk de werking van bijvoorbeeld narcose-middelen niet verklaard worden. De nieuwe theorie gaat niet uit van een elektrisch signaal als overdrachtsmiddel, maar gaat uit van solitonen - een soort geluidsgolven. Solitonen vormen zich alleen maar onder de juiste vloeibaarheid van de celmembraan. Narcose-middelen zorgen ervoor dat het smeltpunt van de lipiden in de celmembraan lager komt te liggen - onder de lichaamstemperatuur - waardoor er geen solitonen meer gevormd kunnen worden, wat resulteert in het niet voelen van pijn. 

Met name door onderzoek aan proefdieren is er veel bekend over zenuwcellen. In de jaren 60 van de twintigste eeuw is er veel onderzoek gedaan door middel van laesie-onderzoek. Hierbij wordt er een snee in een zenuwcel gemaakt en werd onderzocht wat het effect hiervan is. Vaak leidde dit tot neurale degeneratie, de afbraak van deze zenuwcel. In de jaren zeventig kwam een nieuwe techniek op: retrograde tracing en anterograde tracing. Door middel van deze technieken kan een zenuwcel aangekleurd worden, zodat de ligging hiervan onderzocht kan worden.
Een nog verfijndere techniek is die van de virus tracing. Hierbij kunnen de verbindingen en zenuwbanen gevolgd worden. Het probleem hierbij is dat een zenuwcel zeer veel verbindingen kan hebben.




</doc>
<doc id="104442" url="https://nl.wikipedia.org/wiki?curid=104442" title="Schildklier">
Schildklier

De schildklier, glandula thyroidea of verkort het thyroïd is een klier die hormonen afscheidt; namelijk tri-joodthyronine (T3), thyroxine (T4) en calcitonine. De schildklier komt bij alle gewervelde dieren voor en vertoont daarbij dezelfde structuur.

Bij de mens is de schildklier een vlindervormige (endocriene) klier gelegen aan de voorzijde van de hals, voor het strottenhoofd, tegen de luchtpijp aan. Hij bestaat uit twee kwabben, opgebouwd uit "follikels" (blaasjes). Tussen de schildklierfollikels liggen de parafolliculaire cellen, de zogenaamde "C-cellen". De schildklier wordt van bloed voorzien door vier slagaders en is daarmee een van de best doorbloede organen in het lichaam.

De schildklier produceert schildklierhormonen uit jodium en tyrosine. Hieruit wordt thyroxine of T4, geproduceerd. Als een joodatoom met behulp van een dejodase in de periferie van T4 wordt afgehaald, ontstaat er T3 (tri-joodthyronine). T3 is actiever dan T4, maar komt in mindere mate voor. Beide hormonen beïnvloeden stofwisselingsprocessen.

Het schildklierhormoon stimuleert de stofwisseling en de groei.

De aanmaak van T4 wordt geregeld door de hypothalamus en de hypofyse: TRH (thyreotropinevrijmakend hormoon, "thyreotropin releasing hormone") wordt afgescheiden door de hypothalamus. De hypofyse wordt door TRH gestimuleerd om thyreoïdstimulerend hormoon (TSH) af te geven. De schildklier wordt door TSH gestimuleerd om T4 te maken. De hypothalamus registreert tevens de concentratie T4 in het bloed. Hoe hoger deze concentratie, des te minder TRH de hypothalamus afscheidt. Hierdoor wordt er dus ook minder TSH en T4 afgescheiden (zie ook terugkoppeling).

De C-cellen tussen de schildklierfollikels produceren het hormoon calcitonine.

De meest voorkomende aandoeningen zijn de te snel werkende schildklier (hyperthyreoïdie, bijvoorbeeld veroorzaakt door de ziekte van Graves) en de te langzaam werkende schildklier (hypothyreoïdie), waardoor een teveel respectievelijk een tekort aan schildklierhormoon ontstaat. Deze ziektes, en abnormale schildklierhormoonwaarden per se, kunnen tijdens de zwangerschap de hersenontwikkeling van het kind negatief beïnvloeden.

De schildklier ontstaat embryonaal als een uitstulping van de onderwand van de kieuwdarm. De schildklier bevindt zich in het algemeen in de halsstreek, aan de borstzijde van de luchtpijp; bij vissen ligt dit orgaan onder de kieuwkorf, dicht bij de ventrale aorta. Bij vele visgroepen, reptielen en zoogdieren is er één schildklier; bij de meeste amfibieën, hagedisachtigen en vogels is de schildklier gepaard. Bij beenvissen kan de klier gescheiden zijn in een linker- en rechterhelft, die vaak elk 'uiteengevallen' zijn in kleine stukjes.

De grootte van de schildklier staat in een zekere verhouding tot de grootte van de grondstofwisseling, die vooral door het schildklierhormoon thyroxine wordt geregeld. Walvissen en dolfijnen, die aan grote afkoeling blootstaan en veel bewegen, hebben een relatief hoog schildkliergewicht, evenals de mens, bij wie het, afhankelijk van het lichaamsgewicht, varieert van 25 tot 40 g.

Behalve de bij schildklierhormoon beschreven functie (activering van de celstofwisselingsprocessen) worden bij dieren ook andere werkingen aan het schildklierhormoon toegeschreven, zoals die op de gedaanteverwisseling (bij amfibieën), het vervellen (reptielen) en de rui bij vogels. Verder zorgt schildklierhormoon voor de 'rijping' of transformatie van verschillende enzymsystemen van foetaal stadium in volwassen stadium.



</doc>
<doc id="104446" url="https://nl.wikipedia.org/wiki?curid=104446" title="Bijschildklier">
Bijschildklier

De bijschildklieren of glandula parathyroidea zijn kleine kliertjes ter grootte van een erwt en bevinden zich aan weerszijden van de schildklier aan de boven- én onderkant (in totaal dus vier klieren). Sommige mensen hebben echter een ander aantal bijschildklieren. Ze hebben afgezien van de ligging verder niets te maken met de schildklier.

De bijschildklieren produceren parathyreoïdhormoon (PTH). PTH verhoogt de calciumspiegel in het bloed, onder meer door de activiteit van osteoclasten te vergroten. Ook wordt de calciumabsorptie in de nier verhoogd. Naast de calciumspiegel wordt ook de fosfor- en magnesiumhuishouding beïnvloed door PTH.
Het parathyreoïdhormoon heeft een antagonistische werking aan het calcitonine, geproduceerd door de schildklier zelf.


</doc>
<doc id="104447" url="https://nl.wikipedia.org/wiki?curid=104447" title="Bijnier">
Bijnier

De bijnieren, glandulae adrenales, glandulae suprarenales of adrenes zijn kleine organen en liggen als kapjes op de nieren, ervan gescheiden door vetweefsel. De bijnieren bestaan uit twee gedeelten die zowel anatomisch als fysiologisch te onderscheiden zijn:


Beide lagen hebben verschillende functies, hieronder besproken.

Het bijniermerg produceert twee hormonen: adrenaline en noradrenaline. Het bijniermerg wordt alleen geïnnerveerd door het (ortho)sympathische deel van het autonome zenuwstelsel, niet door het parasympathische deel.




Een aandoening van het bijniermerg is een feochromocytoom.

De volgende aandoeningen zijn het gevolg van een niet (goed) functionerende bijnierschors:

In uitzonderingsgevallen kan men besluiten om de bijnieren te verwijderen, waarna de hormoonproductie gesubstitueerd moet worden. Men wordt dan behandeld als Addison-patiënt. In het geval van eenzijdige bijnierverwijdering neemt de overgebleven bijnier de functies over.

In Nederland is de Bijniervereniging NVACP de patiëntenorganisatie voor bijnieraandoeningen.


</doc>
<doc id="104459" url="https://nl.wikipedia.org/wiki?curid=104459" title="Parathormoon">
Parathormoon

Parathormoon, parathyreoïdhormoon of PTH is een hormoon dat bestaat uit 84 aminozuren en wordt geproduceerd door de bijschildklieren. Samen met vitamine D en calcitonine reguleert PTH de concentratie van het calcium in het bloed. Door een direct effect op de botten en nieren en een indirect effect (via vitamine D) op de darm zorgt PTH voor een verhoging van de calciumspiegel.

De PTH producerende cellen in de bijschildklieren bevatten calciumgevoelige receptoren, waardoor deze cellen kunnen reageren op veranderingen in de calciumspiegel van het bloed. Bij een verlaging van de calciumspiegel wordt de productie en afgifte van PTH gestimuleerd. Bij stijging van de calciumspiegel wordt de PTH-productie en -afgifte geremd. Voor zowel de productie als afgifte van PTH is aanwezigheid van voldoende magnesium nodig.
PTH stimuleert de terugresorptie van calcium in de nieren en zet osteoclasten aan om botresorptie te stimuleren, waarbij calcium en fosfaat vrijkomen in het bloed. Daarnaast zorgt PTH voor het verlagen van de fosfaatspiegel door de bevordering van de uitscheiding van fosfaat door de nieren. In de nieren stimuleert PTH ook de vorming van actief vitamine D (1α,25 dihydroxycholecalciferol) wat betrokken is bij de opname van calcium in de darm. Hierdoor verschuift de calcium-fosfaatbalans ten voordele van calcium.

Het PTH kan als een antagonist van calcitonine beschouwd worden dat in tegenstelling tot het PTH de botafbraak verhindert.

In het klinisch chemisch laboratorium wordt de hoeveelheid PTH in het bloed gemeten wanneer er problemen zijn met de calciumhuishouding in het lichaam. De hoeveelheid PTH in relatie tot de calciumspiegel geeft de arts informatie over de oorzaak van het probleem.

Wanneer de bijschildklieren te veel PTH produceren door bijvoorbeeld de aanwezigheid van een adenoom dan spreekt men van een primaire hyperparathyreoïdie. Dit gaat gepaard met een hypercalciëmie (hoge calciumspiegel) en de daarbij horende klachten van onder andere moeheid, misselijkheid, verlies van eetlust, dorst en darmverstoppingen. Bijschildklieradenomen kunnen operatief verwijderd worden. Vaak wordt nog tijdens de operatie het PTH in het laboratorium gemeten, zodat de chirurg zeker weet of het adenoom geheel is verwijderd. Wanneer het adenoom succesvol is verwijderd, zal de calciumhuishouding zich weer normaliseren en zullen de klachten verdwijnen. 

Bij patiënten met chronisch nierfalen is er meestal sprake van een hypocalciëmie (lage calciumspiegel). Als gevolg hiervan stijgt de productie van PTH in de bijschildklieren en ontstaat een secundaire hyperparathyreoïdie, die meestal gepaard gaat met hyperplasie (vergroting) van de bijschildklier. In een aantal van deze patiënten ontwikkelt deze hyperplasie zich na verloop van tijd tot een autonoom PTH producerend adenoom, men spreekt dan van een tertiaire hyperparathyreoïdie. 
Een hyperparathyreoïdie kan ook ontstaan ter compensatie van een vitamine D-tekort. Via PTH wordt dan het tekort aan calcium, wat door verminderde opname via de darm is ontstaan, aangevuld. 

Sommige kwaadaardige tumoren produceren een eiwit dat sterk op PTH lijkt en daardoor ook de PTH-receptoren kan activeren. Dit zogenaamde PTH-related peptide kan net als PTH een hypercalciëmie veroorzaken, met als gevolg dat de afgifte van het natuurlijke PTH uit de bijschildklieren wordt onderdrukt. Ook het PTH-related peptide kan in het laboratorium gemeten worden.

Wanneer de bijschildklieren niet zijn aangelegd of beschadigd zijn door bijvoorbeeld een operatie aan de schildklier, bestraling of een autoimmuunziekte, dan kan een tekort aan PTH en vervolgens hypocalciëmie ontstaan. De klachten die hierbij horen zijn: spierkrampen, buikkrampen en tintelende vingers. 
Bij sommige mensen werken de bijschildklieren wel goed maar zijn de PTH-receptoren in de nieren niet of nauwelijks werkzaam. Hierdoor kan dan ook een hypocalciëmie ontstaan en men spreekt in zo’n geval van een pseudohypoparathyreoïdie. In tegenstelling tot een echte hypoparathyreoïdie wordt er, vanwege een lage calciumspiegel, juist veel PTH geproduceerd. Een hypocalciëmie op basis van een (pseudo)hypoparathyreoidie kan onder toezicht van een arts goed behandeld worden door middel van calciumsuppletie.



</doc>
<doc id="104513" url="https://nl.wikipedia.org/wiki?curid=104513" title="Slaapapneu">
Slaapapneu

Slaapapneu (afkorting van slaapapneusyndroom) is een slaapstoornis waarbij tijdens de slaap perioden van ademstilstand of ernstig verzwakte ademhaling voorkomen.

Iedereen heeft wel eens slaapapneu in zijn slaap. Men spreekt van een slaapapneusyndroom (SAS) bij meer dan 5 stilstanden per uur. Na een onderbreking in het ademhalen volgt een periode van min of meer normaal ademen waarna er weer perioden van ademstilstand komen. Deze perioden van ademstilstand kunnen relatief kort zijn en variëren van 15 tot 30 seconden. Perioden langer dan 30 seconden komen ook voor. Dan wordt onvoldoende zuurstof opgenomen en geen koolzuurgas uitgeademd. De hersenen geven het lichaam een signaal om wakker te worden. Na ontwaken, vaak met een schok, wordt de ademhaling weer hervat.

De ademstilstanden kunnen gedurende de slaap zeer vaak voorkomen. Het klachtenpatroon van de patiënt kan bestaan uit een zeer onrustige slaap, niet uitgerust wakker worden, overdag in slaap vallen op onverwachte momenten en extreme vermoeidheid. Mechanische ademhalingsondersteuning tijdens de slaap zorgt ervoor dat er geen ademstilstanden optreden. De diagnose wordt gesteld in een zogenaamd slaapcentrum. Het onderzoek dat daar wordt uitgevoerd noemt men polysomnografie. Hierbij worden tijdens de slaap diverse metingen uitgevoerd die met de ademhaling samenhangen.

Bij het "centraleslaapapneusyndroom" (CSAS) wordt tijdens de slaap vanuit het ademhalingscentrum in de hersenen te weinig signaal doorgegeven naar de ademhalingsspieren, waardoor de ademhaling onderbroken wordt.

Bij het "obstructieveslaapapneusyndroom" (OSAS) klapt de bovenste luchtweg dicht door wand of tong, waardoor een afsluiting (obstructie) ontstaat van de ademweg. Dit gebeurt als gevolg van het tonusverlies in de mond- en keelspieren, en daardoor wordt de patiënt steeds wakker voor hij de diepe slaap, de "slow wave sleep" fase bereikt. Obstructieve slaapapneu verstoort op deze manier de slaap-opbouw en veroorzaakt slaaptekort. In de helft van de gevallen is de slaaphouding de boosdoener. In dat geval spreekt men van "positionele obstructieve slaapapneu" (POSA).

In de meeste gevallen is er sprake van een combinatie van beide syndromen.

De oorzaken van dit syndroom kunnen velerlei zijn en moeten worden gezocht bij het roken van tabak, erfelijke factoren, een korte onderkaak, afwijkingen in het keel- neus- en oorgebied (waaronder bijholte- en neuspassageproblemen), longafwijkingen, refluxziekte, een lage tonus van de mond- en keelspieren door bijvoorbeeld slaapmiddelengebruik of chronisch nierfalen

De gevolgen van het obstructieveslaapapneusyndroom kunnen zich uiten in hevig snurken, geregeld plotseling met een schok wakker worden, abnormale slaperigheid gedurende de dag, vermoeidheid, prikkelbaarheid, extreem transpireren gedurende de slaap, spierpijn door spierverzuring en hypertensie. Het veroorzaakt een verhoogd risico op hart- en vaatziekten en een verhoogde insulinebehoefte.

Bij een slaaponderzoek worden verschillende metingen uitgevoerd:

De OSAS-richtlijn (2009) bepaalt de diagnose van apneu in Nederland.

Naast de AHI, wordt ook gekeken hoe ernstig de klachten zijn. Het aantal ademstilstanden per uur én de ernst van de slaperigheid overdag bepalen de ernst van OSAS: licht OSAS, matig OSAS of ernstig OSAS.

Slaperigheid (in slaap vallen in situaties waarbij aandacht vereist is):

AHI (aantal ademstilstanden per uur):

De ernst van OSAS wordt bepaald door de klacht (slaperigheid overdag of aantal ademstilstanden per uur) die het ernstigst is.

In België wordt de mate van slaperigheid overdag bepaald door middel van de "Epworth sleepiness scale" test die een resultaat van 0 tot 24 oplevert. Eventueel wordt er nog een "multiple sleep latency" test afgenomen om vast te stellen hoe snel men overdag in een rustige omgeving in slaap valt. Een hoge mate van slaperigheid overdag kan wijzen op OSAS maar ook onder meer op narcolepsie. De exacte diagnose van het slaapapneusyndroom gebeurt na een volledig slaaponderzoek of polysomnografie. Uit de analyse van de resultaten van de vele parameters uit het slaaponderzoek kan de diagnose gesteld worden. In de keuze tussen de verschillende behandelingsopties worden alle mogelijke medische gevolgen en de klachten van de patiënt zelf overwogen.

Algemeen kan men op basis van de AHI de volgende gradaties van OSAS gebruiken:

5% van de mannen heeft apneu (bij vrouwen zijn de aantallen iets lager); de meesten zijn zich dat echter niet bewust.
Het probleem wordt door de meeste huisartsen slecht onderkend. Vaak komen mensen met vage klachten op het spreekuur, die worden afgedaan als burn-out verschijnselen. Rust geeft dan geen soelaas, maar verergert zelfs het probleem, door het sociale isolement waarin de patiënt terechtkomt.

Er bestaan diverse mogelijkheden voor behandeling.

Aanpassing van de leefwijze

Soms is het mogelijk en/of noodzakelijk een operatie te laten verrichten die als doel heeft de luchtweg te verbeteren.

Bij milde vormen van OSAS wordt tegenwoordig vaak voor 's nachts een beugel (mandibulair repositieapparaat of MRA) gebruikt, die ervoor zorgt dat de tong niet meer naar achteren kan zakken. Deze apparatuur lijkt veel op bepaalde uitneembare beugels (activatoren) die orthodontisten gebruiken. MRA's zijn in 1987 door de Almelose orthodontist H.J. Remmelink in Nederland geïntroduceerd. Uitgebreid onderzoek de afgelopen tien jaar heeft aangetoond dat veel patiënten met OSAS goed met een MRA kunnen worden behandeld. Behandelingen met een MRA hebben relatief weinig nadelen en bijwerkingen. Er bestaan momenteel meer dan 80 verschillende typen MRA's. Dit middel is echter niet voor alle patiënten geschikt. De MRA-behandeling wordt in België in de meeste gevallen (deels) terugbetaald door het RIZIV.

Bij ernstig OSAS is positievedrukbeademing, "positive airway pressure" (PAP), de eerste keuze. Drukbeademing is geen genezing van de slaapstoornis, maar een (levenslange) behandeling.





</doc>
<doc id="104648" url="https://nl.wikipedia.org/wiki?curid=104648" title="Meldpunt Kinderporno">
Meldpunt Kinderporno

De Stichting Meldpunt ter Bestrijding van Kinderpornografie op Internet is het Nederlandse meldpunt voor kinderporno die op Internet wordt aangetroffen. De organisatie is in 1995 op initiatief van Felipe Rodriquez op informele wijze van start gegaan. Het is in mei 1996 officieel in werking gesteld door toenmalig minister van Justitie Winnie Sorgdrager. Het Meldpunt werkt samen met andere meldpunten die zijn verenigd in de mede door het Meldpunt opgerichte internationale organisatie INHOPE. Verder werkt het Meldpunt sinds de start nauw samen met diverse instanties van Justitie en politie.

Op 14 mei 1997 is de toenmalige organisatie omgezet in een stichting. Hierna heeft het Meldpunt professioneel personeel in dienst kunnen nemen en functioneren de vrijwilligers voornamelijk nog als bestuur van de stichting. Het bestuur wordt gevormd door vier vrijwilligers; voorzitter was Christine Karman, van de start tot 2006. Het Meldpunt wordt gesponsord door onder meer het Nederlandse ministerie van Justitie, de Europese Commissie via het Safer Internet Program en een aantal Internet Service Providers.

Jaarlijks ontvangt het Meldpunt duizenden meldingen over seksueel misbruik op internet. Deze meldingen ontvangt het van Nederlandse internetgebruikers of van meldpunten aangesloten bij INHOPE. De medewerkers van het Meldpunt controleren of het gemelde materiaal strafbaar is op basis van de Nederlandse wetgeving. Vervolgens controleren zij waar het materiaal gehost staat. Het materiaal dat strafbaar is en op een Nederlandse server staat, sturen de medewerkers naar het KLPD.

Het Meldpunt Kinderporno is in 2012 samen met de forensische polikliniek De Waag initiatiefnemer geweest van de Stop it Now! hulplijn. Dit is een anonieme hulplijn voor mannen met pedofiele en/of pedoseksuele gevoelens, of downloaders van kinderporno. 



</doc>
<doc id="104709" url="https://nl.wikipedia.org/wiki?curid=104709" title="Bast">
Bast

De bast is een laag in stam of tak van een houtige plant. Meestal wordt er het geheel van schors en aangroeilaag mee bedoeld.

Bij veel boomsoorten barst de schors bij de secundaire diktegroei van de boom, daar hij niet elastisch is. Sommige soorten kunnen echter door zijdelingse delingen deze groei opvangen, waardoor de bast niet scheurt. Bij de berk laten delen van de bast los en bladderen als horizontale banden af. De kurkeik vormt een zeer dikke bast. De beuk daarentegen heeft een dunne bast die glad blijft. Door de dunne bast is de beuk echter zeer gevoelig voor zonnebrand.

Veelal is de bast bruin, maar deze kan ook een andere kleur hebben. Zo heeft de berk "Betula utilis" 'Doorenbos' (syn. "Betula jacquemontii") ook al op zeer jonge leeftijd een witte bast. Bij verschillende esdoorns en prunussen komt ook gekleurde bast voor. Zo heeft de Japanse esdoorn ("Acer palmatum") 'Sangokaku' een koraalroze takkleur en "Prunus maackii" een afbladderende amberkleurige schors. De Papieresdoorn ("Acer griseum") heeft een afbladderende, papierachtige, oranjebruine schors en de Rode kornoelje ("Cornus sanguinea") 'Winter Beauty' heeft in de winter takken, waarvan de basis fel oranjegeel, het midden roze en de top rood is.

Ook kunnen er op de bast harsblaasjes zitten.

In een stam of tak bevindt zich een levende laag. Het cambium zorgt voor de diktegroei. Aan de binnenkant van het cambium bevindt zich het secundair xyleem: in de lagen van het secundair xyleem die aan het cambium grenzen vindt vanuit de wortels het watertransport met daarin mineralen naar de bladeren plaats. Aan de buitenkant van het cambium bevindt zich het secundair floëem. In de lagen van het secundair floëem die aan het cambium grenzen vindt het transport plaats vanuit de door bladeren gevormde assimilaten en de in de parenchymcellen opgeslagen reservestoffen naar o.a. de wortels en de groeipunten.
In de bast kunnen reservestoffen worden opgeslagen, die voor het uitlopen van de boom in het voorjaar weer worden gebruikt.
De buitenste laag van de bast is dood en bestaat uit kurk. In de wanden van de cellen van deze buitenste laag is suberine, een wasachtige stof, afgezet. Zo wordt deze laag ondoorlaatbaar en beschermt zo de boom. In de bast komen lenticellen voor, die ervoor zorgen dat de levende weefsels voorzien worden van voldoende zuurstof.

Vanuit de delingslaag kan een wond, ontstaan door beschadiging of een afgebroken tak in de bast dichtgroeien.

Schorskevers (Scolytidae) vormen een familie van kevers waarvan de larven schors eten. Ze leven van de aangroeilaag en het net daaronder liggende jonge hout. Bij ernstige beschadiging gaat de boom dood, zoals door vraat van de eikenprachtkever waardoor de boom geringd wordt.

Op de bast leven vaak verschillende epifytische algen, mossen of korstmossen.



</doc>
<doc id="104805" url="https://nl.wikipedia.org/wiki?curid=104805" title="Syndroom van Turner">
Syndroom van Turner

Het syndroom van Turner of ovariële dysgenesie is een chromosomale afwijking. Het komt alleen voor bij vrouwen en is ook beschreven bij muizen en paarden. Turner wordt veroorzaakt door non-disjunctie van de chromosomen die het geslacht bepalen. Deze afwijking komt voor bij ongeveer 1 op de 2500 meisjes.

Onder normale omstandigheden wordt het menselijk geslacht bepaald door een combinatie van twee chromosomen: XX voor vrouwen, XY voor mannen. Het syndroom van Turner houdt in dat een van de twee X-chromosomen deels of geheel ontbreekt (X0). Aangezien cellen met enkel een Y-chromosoom niet levensvatbaar zijn, komt het syndroom van Turner niet voor bij mannen. Ook bij vrouwelijke foetussen is het aantal miskramen in het geval van het syndroom van Turner hoog; in totaal leidt het syndroom van Turner in 99% van de gevallen tot een spontane miskraam. Er wordt aangenomen dat aan het syndroom van Turner verwante afwijkingen in het genetische materiaal van de foetus de uiteindelijke oorzaak zijn van zo'n 10% van alle miskramen. Er zijn echter geen harde cijfers die dat ondersteunen.

In de gevallen waarin een meisje met het syndroom van Turner geboren wordt, is het waarschijnlijk dat zij een aantal symptomen zal vertonen – van zeer wisselende aard en ernst. De symptomen wisselen van persoon tot persoon, maar de meest voorkomende symptomen zijn:

Andere, bekende symptomen zijn een kleinere onderkaak, cubitus valgus (uitstaande ellebogen), huidplooien in de nek en zachte, opstaande nagels.

Het syndroom van Turner komt voor in twee varianten. In de 'klassieke' variant ontbreekt een van de twee X-chromosomen volledig. In de mozaïek-variant beschikken sommige cellen wel en andere cellen niet over een tweede X-chromosoom. Bij deze laatste variant zijn de symptomen vaak minder hevig.

Er zijn geen bekende risicogroepen of -factoren voor het syndroom van Turner.

De meeste presentatievormen van syndroom van Turner zijn ongevaarlijk. Een aantal kan echter ernstige, medische gevolgen hebben.

Bij 20 tot 50% van de meisjes met het syndroom van Turner wordt bij de geboorte een afwijking in de bouw van het hart vastgesteld. De hartaandoening die het meest voorkomt is een vernauwing van de aorta, de lichaamsslagader, vlak na de grote bocht van de aorta (coarctatio aortae). Daarnaast kan er een afwijking van de hartkleppen bestaan.

Ter voorkoming van ontsteking van deze kleppen is het belangrijk dat antibiotica worden gebruikt bij chirurgische ingrepen. Dit geldt ook voor kleine ingrepen, zoals tandextracties. De ernst van de afwijkingen is van kind tot kind verschillend.

Ten gevolge van het syndroom van Turner ontstaan een hoop factoren -- voornamelijk hormonale -- die de normale ontwikkeling van het skelet in de weg staan. Bij vrouwen die aan het syndroom van Turner lijden is het hoofd, de nek en borst van normaal formaat maar ze hebben duidelijk kortere armen en benen. De gemiddelde lengte van een vrouw met Turners syndroom is 140 centimeter. Door jong met groeihormonen te beginnen kan de lengte zo'n 10 tot 15 centimeter toenemen.

Het vierde middenhandsbeen (vierde tenen en ringvingers) kan opmerkelijk kort zijn.

En ten gevolge van de slechte circulatie van oestrogeen door het lichaam hebben veel vrouwen met het syndroom van Turner last van osteoporose. Hierdoor kunnen ze nog korter worden en bovendien kan de ruggengraat verder gebogen raken, waardoor scoliose kan ontstaan. Hierdoor kunnen botbreuken makkelijker optreden.

Ongeveer een derde van alle vrouwen met het syndroom van Turner lijden aan een van de volgende drie nierafwijkingen:

Een aantal van deze problemen kan met chirurgische ingrepen verholpen worden. Zelfs in het geval van deze afwijkingen is de werking van de nieren van de meeste vrouwen met het syndroom Turner normaal. Nierproblemen kunnen echter wel de oorzaak zijn van problemen met bloeddruk, het lichaam scheidt te weinig vocht af waardoor een hoge bloeddruk kan ontstaan.

Ongeveer een derde van alle vrouwen die aan Turner lijden, heeft een afwijking aan de schildklier. Meestal is dit hypothyreoïdie (onvoldoende afscheiding van hormonen door de schildklier waardoor de stofwisseling trager is dan normaal), met name de ziekte van Hashimoto.

Vrouwen met syndroom van Turner hebben tijdens hun jeugd een licht verhoogd risico op diabetes type-1 en op latere leeftijd een sterk verhoogd risico op diabetes type-2.

Het syndroom van Turner veroorzaakt geen leer- of mentale achterstand of verstoring van het denkvermogen. Wel kunnen betroffen vrouwen moeite hebben met het doorzien van ruimtelijke verhoudingen. Hiervan kunnen ze last hebben bij het ontwikkelen van motorische vaardigheden of wiskunde. Ook heeft een deel van de vrouwen die aan het syndroom lijden moeite met planning en organisatie. Dit soort problemen doet zich niet alleen in combinatie met het syndroom van Turner voor, maar ook met bijvoorbeeld ADHD (hyperactiviteit) of met bijvoorbeeld NLD ("non-verbal learning disabilities": niet-verbale leerstoornissen). Deze problemen kunnen niet verholpen worden, maar zijn voor de meeste mensen niet ernstig. Vrouwen met het syndroom van Turner hebben wel een goede taalvaardigheid.

Vrouwen met het syndroom van Turner zijn vrijwel altijd onvruchtbaar. Er zijn gevallen bekend van patiëntes die zwanger werden, maar die zijn heel zeldzaam. Door het toedienen van hormonen die de ontwikkeling van voortplantingsgerelateerde organen bevorderen op het moment dat de puberteit zou moeten beginnen ontstaat wel een normale ontwikkeling van secundaire geslachtskenmerken.

Het syndroom van Turner is een genetische afwijking en er is dus geen genezing voor. Wel kan er veel worden gedaan aan symptoombestrijding. Bijvoorbeeld:





</doc>
<doc id="104816" url="https://nl.wikipedia.org/wiki?curid=104816" title="Matras">
Matras

Een matras is een lichaamsondersteunend onderdeel van een bed. Het wordt in een ledikant, op een lattenbodem, een spiraalbodem, of op een boxspring gelegd en ondersteunt het lichaam bij het liggen. Onder matras kan ook een watermatras verstaan worden, maar dat wordt in dit artikel niet behandeld.

Er bestaan vele verschillende soorten matrassen.






De uitgebreide systemen worden vaak in zorginstellingen gebruikt en noemt men ook wel alternerende systemen, waarbij de luchtbanen om en om worden gevuld met lucht. Deze lucht circuleert continu en geeft het zogenaamde wisseldruk-effect. Het doel hiervan is doorliggen (ook wel decubitus) te voorkomen.



Het omhulsel van de matras wordt ook wel tijk genoemd. Vroeger was deze standaard van katoen, kan maar tegenwoordig ook geheel of gedeeltelijk uit synthetisch materiaal zijn opgebouwd.

In Nederland en België zijn matrassen heel normaal. Maar met name in warme landen gebruikt men soms andere ondergronden om op te slapen. In India kent men bijvoorbeeld een bed dat bestaat uit een omlijsting met kruislings gespannen banden. Men slaapt daar op zonder matras. In Afrika slapen sommige stammen op een koeienhuid. En in een ruimtecapsule is er geen ondergrond nodig vanwege de gewichtloosheid en slaapt men in een soort slaapzak zonder matras.

De afmetingen verschillen per land. De meest gebruikte afmeting is door de jaren heen ook groter geworden. Voor een eenpersoonsmatras wordt in Nederland meestal 90 x 200 cm gebruikt.

Breedte:

Lengte:



</doc>
<doc id="104847" url="https://nl.wikipedia.org/wiki?curid=104847" title="Lenticel">
Lenticel

Een lenticel, ook wel bast- of kurkporie, is een met een kurkachtige massa gevuld gaatje in de bast van een boom of een andere plant. Het woord komt uit het Latijn en betekent letterlijk 'lensvormig kamertje'.

De werking van een lenticel is vergelijkbaar met een huidmondje, en hij ontstaat meestal ook op de plaats van een huidmondje. Het kurkcambium rondom een huidmondje gaat zich sneller delen en vormt zowel naar binnen als naar buiten toe parenchymcellen. De buitenste parenchymcellen krijgen een ronde vorm, waardoor intercellulaire ruimten ontstaan, die in verbinding met de lucht staan. Via de lenticellen kan uitwisseling van gassen plaatsvinden tussen de onderliggende levende weefsels en de omringende lucht.

De cellen komen vaak een stukje buiten het omliggende weefsel te liggen, wat een wrattig of blaarachtig uiterlijk geeft. Ze kunnen suberine bevatten, een wasachtige stof, zoals bij magnolia en katoen, maar niet bij onder meer eik en es.

Lenticellen komen voor op o.a. een tak, stengel, knol (bijvoorbeeld aardappel) of op een vrucht van appel, peer of avocado. Lenticellen kunnen een invalspoort voor schimmels zijn. Ook gebruiken wantsen een lenticel om eitjes in de bast te leggen.

Lenticellen kunnen in de lengte-, in de dwarsrichting of verspreid liggen. Bij berk en kers liggen de cellen in de dwarsrichting van de stam. Ze kunnen bij het ouder worden tot 1 cm lang uitgroeien. Bij de vlier liggen ze in de lengterichting. Bij appels komen ze verspreid over de schil voor.


</doc>
<doc id="104858" url="https://nl.wikipedia.org/wiki?curid=104858" title="Slijmbeurs">
Slijmbeurs

Een slijmbeurs of bursa is een met vocht gevuld 'kussentje' tussen een pees en de onderliggende botstructuur bij een gewricht, dicht bij de aanhechting van de pees op het bot. De slijmbeurs zorgt voor het nagenoeg wrijvingloos kunnen bewegen van het gewricht zonder dat de pees over het bot of de huid schuurt. Slijmbeurzen bevinden zich onder andere op de hiel, knie, elleboog, schouder en heup. Ontsteking van een slijmbeurs wordt bursitis of slijmbeursontsteking genoemd.


</doc>
<doc id="104862" url="https://nl.wikipedia.org/wiki?curid=104862" title="Slijmbeursontsteking">
Slijmbeursontsteking

Slijmbeursontsteking of bursitis is een ontsteking van een slijmbeurs. Bursitis kenmerkt zich door roodheid, warmte, zwelling en pijn waar de ontstoken slijmbeurs aanwezig is, zoals op hiel, knie, elleboog, schouder of heup. Het is verstandig om het gewricht in beweging te houden om stijf worden te voorkomen en om te voorkomen dat het genezingsproces wordt afgeremd.

Een slijmbeursontsteking kan het gevolg zijn van trauma of structurele overbelasting. Chronische bursitis is een van de aandoeningen in het RSI-spectrum.

Een acute bursitis kan enige dagen tot weken en soms maanden aanhouden. Een niet-infectueuze bursitis geneest doorgaans uit zichzelf als de nodige rust in acht wordt genomen. In ernstiger gevallen zijn pijnstillers en ontstekingsremmers als NSAID's noodzakelijk. Ook fysiotherapeutische behandelingen zijn mogelijk.

Afhankelijk van de plaats van voorkomen hebben de verschillende vormen van bursitis een andere benaming:


Heupkopnecrose is een aandoening waarvan de symptomen soms zeer sterk lijken op een slijmbeursontsteking in de heup.


</doc>
<doc id="104878" url="https://nl.wikipedia.org/wiki?curid=104878" title="Ontstekingsremmer">
Ontstekingsremmer

Ontstekingsremmers of anti-inflammatoire preparaten zijn middelen die de effecten van een ontsteking doen verminderen. Ze worden ook wel antiflogistica genoemd. Ontstekingsremmende middelen worden onderscheiden in steroïde en niet-steroïde ontstekingsremmers (NSAID's).



</doc>
<doc id="104902" url="https://nl.wikipedia.org/wiki?curid=104902" title="Huidmondje">
Huidmondje

Een huidmondje of stoma (meervoud "stomata", στόμα, van het Grieks: "mond", "opening") is een structuur op het oppervlak van landplanten. Het bestaat uit een microscopisch kleine opening, gevormd door twee sluitcellen, bij vaatplanten meestal aan de onderzijde van de bladeren, waar koolzuurgas, zuurstofgas en waterdamp door diffunderen. Aan weerszijden van de opening bepalen de twee "sluitcellen" nauwkeurig de wijdte van de opening van het huidmondje. Achter de opening zit de substomatale holte die voorzien is van een dun vloeistoflaagje waarin zuurstof kan oplossen. Dit vloeistoflaagje staat in verbinding met elke plantencel, zodat kooldioxide en dus ook zuurstof snel en efficiënt verspreid kunnen worden over de gehele plant. Er zijn echter ook met luchtgevulde intercellulaire holtes die met elkaar en met de substomatale holte in verbinding staan waardoor, door middel van diffusie, sneller transport van gassen door het blad mogelijk is.


</doc>
<doc id="104977" url="https://nl.wikipedia.org/wiki?curid=104977" title="Schoudergordel">
Schoudergordel

De schoudergordel of cingulum pectorale is de groep botten die de bovenste ledematen verbindt met de rest van het skelet. De schoudergordel bestaat uit maximaal zes botten, drie ter linker- en drie ter rechterzijde van de ribbenkast: het sleutelbeen, het schouderblad en het ravenbekbot. Een met het schouderblad vergroeid ravenbekbot, zoals bij de mens, heet het ravenbekuitsteeksel.

Sommige zoogdiersoorten, bijvoorbeeld honden en paarden, hebben uitsluitend een schouderblad dat zonder gewricht met de ribbenkast is verbonden door spieren.

De schoudergordel ("Latijn: cingulum pectorale") van de mens bestaat uit de sleutelbeenderen ("lat.: clavicula") en de schouderbladen ("lat.: scapula"). De schoudergordel is via het gewricht tussen het sleutelbeen en het borstbeen ("lat.: sternum"), het borstbeen-sleutelbeengewricht ("lat.: articulus sternoclavicularis"), verbonden met de borstkas ("lat. thorax").

In het borstbeen-sleutelbeengewricht, kan om drie assen worden bewogen, waardoor de bewegingmogelijkheden van de bovenarm sterk worden vergroot. Bewegingen van de arm in de schouder gaan dan ook vrijwel altijd gepaard met bewegingen in de schoudergordel.

De verbinding tussen het sleutelbeen en het dak van het schouderblad ("lat.: acromion") is een strak gewricht en heet het acromioclaviculaire gewricht, kortweg het AC-gewricht.

Functioneel gezien behoort ook de cervicothoracale wervelkolom (de overgang tussen nek- en borstwervelkolom) en de aangrenzende ribben tot de schoudergordel. De bewegingen van de bovenarm gaan immers gepaard met een beweging van deze structuren.


</doc>
<doc id="105251" url="https://nl.wikipedia.org/wiki?curid=105251" title="Eenslachtig">
Eenslachtig

Met de term eenslachtig duidt men een bloem aan die alleen mannelijke of alleen vrouwelijke voortplantingsorganen heeft. Bij bloemen wordt een meeldraad het mannelijke voortplantingsorgaan genoemd, en een vruchtbeginsel met stamper het vrouwelijke.



</doc>
<doc id="105283" url="https://nl.wikipedia.org/wiki?curid=105283" title="Bijna-doodervaring">
Bijna-doodervaring

Met een bijna-doodervaring (gewoonlijk afgekort tot BDE) wordt een ervaring bedoeld in een veranderde bewustzijnsstaat tijdens een reële levensbedreigende situatie, het gaat dus om het daadwerkelijk nabij de dood zijn.

Genoemde elementen van een bijna-doodervaring zijn onder andere:

Bijna-doodervaringen worden soms gemeld na een ongeval, reanimatie na een hartstilstand of een andere levensbedreigende situatie. Bijna-doodervaringen kwamen in het Westen in de belangstelling door het werk van Raymond Moody, die in de jaren zestig tijdens een college van George Ritchie over diens BDE hoorde en het verschijnsel daarna ging onderzoeken. In 1975 verscheen zijn boek ""Life after life"" over dit onderwerp. 

De meeste wetenschappers zien de BDE als een verschijnsel dat op de werking van de hersenen valt terug te voeren. Sinds ""Life after life"" zijn er talrijke artikelen en boeken gepubliceerd over de BDE die in algemene zin een indruk kunnen geven van de hierboven opgesomde gemeenschappelijke en meer specifieke aspecten van het verschijnsel.

BDE wordt wel eens beschreven als iets positiefs: mooi, gelukkig makend, vreugdevol. Zij hebben beelden gezien van omgevingen die zij mooi vonden, of geliefde personen hervonden. Ook wordt gesproken van een gevoel van warmte, van geaccepteerd worden zoals men is, van thuiskomen - de bestemming bereiken. Ook worden wel negatieve ervaring gemeld: taferelen die onaangenaam worden gevonden en die schrik of angst oproepen.


Mensen die een BDE hebben gehad, hebben er soms moeite mee het gewone leven weer op te pakken en kunnen hun verhaal niet altijd kwijt. Zeker vroeger was de hulpverlening ook niet op mensen met deze ervaringen voorbereid.

De subjectieve beschrijving van BDE wordt niet bestreden. BDE lijkt te bestaan uit een complex van verschijnselen die niet uitsluitend hoeven op te treden bij mensen die doodgaan. Vermoedelijk zijn zij toe te schrijven aan de bijzondere toestand waarin de hersenen verkeren tijdens een verlaagd bewustzijn.

Hoewel BDE soms optreedt bij een hartstilstand, is bij een hartstilstand het brein nog een tijdje actief. Dit blijkt onder meer uit de registratie van hersenactiviteit, zoals het EEG. Alle verschijnselen die gepaard gaan met een BDE worden dan ook als een product van de nog werkende hersenen beschouwd. Kortom: de term BDE wordt misleidend gevonden, omdat het optreden van een BDE vooral een gevolg zou zijn van veranderingen in de toestand van het brein, en niet per se een voorbode van de naderende dood. Dat BDE niet per se gekoppeld zou zijn aan een 'bijna-dood'-toestand, blijkt uit de medische dossiers van bijna de helft van mensen met een BDE. Toch rapporteerden zij gevoelens als: uit het lichaam treden, het verleden herbeleven etc. 

Volgens neuroloog Kevin Nelson ontstaan deze verschijnselen doordat het bewustzijn zijn oriëntatie kwijtraakt. Dit lijkt op verschijnselen die ook tijdens de remslaap kunnen voorkomen of bij een toestand als epilepsie. Ook tijdens de droom wordt het lichamelijk gevoel uitgeschakeld en zijn er soms visuele belevingen en/of gevoelens van euforie. Deze bewustzijnsverschijnselen zouden kunnen ontstaan, doordat een gebied in de hersenstam dat de cortex aanstuurt, de hersenen omschakelt naar de toestand van het droombewustzijn. Het eindstation daarbij is het gebied in de hersenen dat ligt op de grens van de temporale en pariëtale kwab (met name de gyrus angularis). Dit gebied lijkt een belangrijke rol te spelen bij stoornissen waarbij iemand zijn oriëntatie ten opzichte van het eigen lichaam kwijtraakt. Dit is onder meer aangetoond door dit gebied bij patiënten elektrisch te stimuleren. of na neurochirurgie.

Waarnemingen die een biologische verklaring van de BDE ondersteunen:

Een probleem met de verslagen van bijna-doodervaringen is dat het gaat om anekdotisch bewijsmateriaal. Niet alle informatie wordt gesteund door getuigen. Zo zijn er verslagen bij blinden verzameld door Kenneth Ring, die in 1993 constateerde dat er schijnbaar geen betrouwbare verslagen waren. Hij verzamelde 31 volgens hem onderbouwde ervaringen bij blinden, waarvan 21 bijna-doodervaringen. Nader onderzoek van de gevallen door Mark Fox, leidde tot de conclusie dat het BDE-onderzoek tot dan (2003) vaak uitgaat van de aanname dat er een vorm van dualisme bestaat, maar hier geen bewijs voor geeft. Hij heeft bij de verslagen van Ring ook schijnbaar onjuiste gevolgtrekkingen geconstateerd.

De bovennatuurlijke - niet op wetenschap gestoelde - visies gaan ervan uit dat bijna-doodervaringen duiden op leven na de lichamelijke dood. In deze visies wordt erop gewezen dat een BDE uit een aantal deelaspecten bestaat, die alle tezamen behoren te worden verklaard. Met name wordt hier gedoeld op uittredingen, waarbij men zaken en gebeurtenissen rondom het eigen lichaam 'ziet'. In de eigen sfeer 'ziet' men volgens deze verklaring, op een enkele uitzondering na, alleen personen die reeds zijn overleden. Tijdens een BDE is er tevens vaak sprake van een moreel oordeel.





</doc>
<doc id="105417" url="https://nl.wikipedia.org/wiki?curid=105417" title="Albert Metselaar">
Albert Metselaar

Albert Aaldert Metselaar (Hollandscheveld, 26 juni 1959) is een Drents publicist, dichter en historicus. Hij publiceerde onder meer over de geschiedenis van dorpen in de gemeente Hoogeveen, waaronder Elim en Hollandscheveld.

Op negentienjarige leeftijd begon Metselaar als verpleegkundige in de psychiatrie. Rond dezelfde tijd verschenen zijn eerste publicaties. Na zijn verhuizing naar Hoogeveen begon hij te schrijven voor de "Hoogeveensche Courant". Door zijn tiendelig werk over Hollandscheveld in de Tweede Wereldoorlog kregen de naar het buitenland gevluchte lokale oorlogsmisdadigers Auke Pattist, Dirk Hoogendam en Martinus Johannes van Oort bekendheid in Nederland. Ook was hij betrokken bij het opsporen van de verblijfplaatsen van deze oorlogsmisdadigers. In 1995 werd hem de titel "Hoogevener van het jaar" toegekend. In 2006 werd hij benoemd tot ridder in de Orde van Oranje-Nassau.

Zijn latere onderzoek is gericht op het Hoogeveen van de 17e eeuw.


</doc>
<doc id="105590" url="https://nl.wikipedia.org/wiki?curid=105590" title="Witte stip">
Witte stip

Witte stip is een ziekte die vissen zoals aquariumvissen en vijvervissen kunnen krijgen. De vissen krijgen hierbij kleine witte stippen over het gehele lichaam, die zowel op de staart en vinnen als op de huid duidelijk opvallen.

De ziekte wordt veroorzaakt door een eencellige parasiet, in zoet water de "Ichthyophthirius multifiliis".

De ziekte is zeer besmettelijk. Er zijn verschillende manieren waarop vissen witte stip kunnen krijgen. Een ervan is besmetting door nieuwe vissen en/of planten die aan een vijver of aquarium zijn toegevoegd en die de ziekte dragen. Bij de aanschaf van nieuwe vissen dient men rekening te houden met de mogelijkheid van besmetting door nieuwe dieren enige tijd in quarantaine te houden.

Ook moet genoemd worden, dat "Ichthophthirius multifiliis" altijd latent aanwezig is in het water. Een verzwakte vis kan op die manier ook Witte stip krijgen. Het is wel zo dat een aanwezige besmette vis, makkelijker andere vissen ziek maakt dan de latent aanwezige vorm.

Tegen witte stip zijn er diverse middelen in de handel. Door het volgen van een kuur van een aantal dagen kan de ziekte effectief worden bestreden.

Bepaalde soorten vissen, zoals de clownbotia, raken sneller besmet met witte stip.


</doc>
<doc id="105811" url="https://nl.wikipedia.org/wiki?curid=105811" title="Biologische oorlogvoering">
Biologische oorlogvoering

Biologische oorlogvoering is een manier van oorlog voeren met gebruik van levensvormen (planten, schimmels, virussen, bacteriën) of giftige chemische stoffen die door levensvormen worden geproduceerd.

De materialen om deze organismen te produceren zijn relatief goedkoop en gemakkelijk verkrijgbaar. Ze zijn vaak zelf te produceren. De kennis die men ervoor nodig heeft is wereldwijd beschikbaar en dat betekent dat biologische wapenproductie aanzienlijk eenvoudiger is dan het produceren van bijvoorbeeld nucleaire of chemische wapens. Voor nucleaire en chemische wapens zijn zeer geavanceerde techniek en zeer specifieke stoffen nodig, maar voor een biologisch wapen volstaat elementaire laboratoriumuitrusting. Botuline bijvoorbeeld is een gifstof die geproduceerd wordt door de bacterie "Clostridium botulinum". Het is giftiger dan chemische wapens zoals sarin of tabun. Het komt wereldwijd in de bodem voor en is niet moeilijk te kweken.

Voor terreurorganisaties is biologische oorlogvoering in theorie een aantrekkelijk alternatief. Een aanslag met een biowapen kan veel angst en slachtoffers veroorzaken. Daarnaast is het een effectief middel om met een klein reservoir aan mensen en middelen een grootmacht gevoelig te treffen.

Voor een effectieve aanval moeten de producten echter zo worden verspreid, meestal als een aerosol, dat ze door veel mensen worden ingeademd. Dit is technisch nog niet zo simpel en daarnaast ook voor de pleger van de aanslag zelf mogelijk levensgevaarlijk.

Een kostenanalyse per aangetaste vierkante kilometer heeft uitgewezen dat de kostenverhouding conventioneel:nucleair:chemisch:biologisch uit te drukken is als 2000:800:600:1. Met iedere dollar besteed aan biologische wapens kan men dus evenveel schade berokkenen als 2000 dollar aan conventionele wapens. Biologische wapens zijn dus een aantrekkelijk alternatief voor armere landen en terroristen.

Tegen een matige besmetting met biologische wapens geeft een goede lichaamsconditie en persoonlijke hygiëne enige bescherming. Een hoge dosering is gewoonlijk dodelijk, is geen effectieve bescherming tegen. Het is wel mogelijk tegen een aantal ziekteverwekkers te vaccineren. Medisch onderzoek naar de bestrijdingsmogelijkheden van diverse ziekteverwekkers die gebruikt kunnen worden vindt plaats.

Militairen beschermen zich door het dragen van zogenoemde "CBRN-pakken" (CBRN staat voor chemisch, biologisch, radiologisch en nucleair). Het beschermt tegen inademen van vervuilde lucht en tegen sproei- en aerosolaanvallen.

Een flink aantal micro-organismen, virussen en toxinen komt potentieel in aanmerking. In het "Journal of the American Medical Association" werden in 1997 veertien virussen, twaalf bacteriën en twaalf gifstoffen genoemd. Het Amerikaanse Centers for Disease Control and Prevention wees zes ziekteverwekkers aan als het gevaarlijkst:


Het KKKA-virus dat in 2002 onder teken opdook in Turkije, blijkt volgens de Cumhuriyet Halk Partisi te zijn opgenomen op de lijst van biologische wapens van de CIA en de FBI.

Biologische oorlogvoering is al zeer oud. Zuid-Amerikaanse Indianen bestreken hun wapens met curare of met gif van de pijlgifkikker. De Mongoolse veroveraars onder Dzjengis Khan dwongen weerbarstige steden wel eens op de knieën door kadavers van pestslachtoffers met katapulten over de stadsmuren te schieten. Ook in Europa gooiden belegeraars in de middeleeuwen lijken van pestslachtoffers over de muren van een stad of in het drinkwater om zo de ziekte in de belegerde stad te laten uitbreken.

Engelse boogschutters hadden de gewoonte om hun pijlen niet direct uit de koker te halen, maar ze eerst voor zich in de grond te steken. Niet alleen konden ze zo sneller achter elkaar schieten, maar raakten de pijlen ook besmet met bacteriën in de grond zodat de kans op een infectie (bijvoorbeeld tetanus) bij personen die geraakt werden groter werd.

In 1767 verspreidden de Britten met pokken besmette dekens onder de Indianen. Tijdens de Tweede Wereldoorlog gebruikten de Japanse bezetters van China de pest tegen de Chinese bevolking, met 200 000 doden (volgens sommige lezingen 440 000) als gevolg. Dit was overigens ook een voorbeeld van entomologische oorlogvoering, omdat insecten werden ingezet (in dit geval besmette vlooien).

Minder bekend is dat de Duitsers in 1943 eveneens gebruik maakten van biologische oorlogvoering door de drooggemalen Pontijnse moerassen weer onder water te zetten, zodat malaria kon terugkeren en eventueel door het gebied oprukkende geallieerde troepen de ziekte zouden oplopen. Bovendien werd de voorraad kinine door de Duitsers naar het noorden verplaatst. Men schat dat hierdoor ongeveer 100 000 personen malaria opliepen.

Verscheidene landen, zoals de Sovjet-Unie, de Verenigde Staten, China en Groot-Brittannië, hebben in het verleden onderzoek gedaan naar biologische wapens en oorlogvoering, maar tot dusver is alleen Japan daadwerkelijk tot betrekkelijk grootschalige biologische oorlogvoering overgegaan.

In de 20e eeuw zijn veel testen gedaan, waarbij ook wel eens dingen fout zijn gegaan. Zo ontsnapte in 1979 in Rusland een wolk met miltvuurbacteriën. Er werden 79 resulterende gevallen van miltvuur geconstateerd. 68 patiënten kwamen om het leven. In Schotland waren tot 1990 enkele eilandjes (waar onder Gruinard, in 1986 ontsmet met behulp van 280 ton formaldehyde) verboden terrein na Britse proeven met miltvuur in 1942. De sporen van de miltvuurbacterie zijn namelijk ongewoon resistent en kunnen na decennia nog tot leven worden gewekt.

Twee internationale verdragen, het Protocol van Genève (1925) en het Verdrag biologische wapens (1972), verbieden het gebruik van biologische oorlogsvoering.


</doc>
<doc id="105850" url="https://nl.wikipedia.org/wiki?curid=105850" title="Robert Atkins">
Robert Atkins

Robert Coleman Atkins (Columbus (Ohio), 17 oktober 1930 - New York, 17 april 2003) was een Amerikaanse cardioloog, voorvechter van de alternatieve geneeswijzen en een van de beroemdste en succesvolste voedingsexperts van de afgelopen veertig jaar. Hij is vooral bekend geworden door het naar hem genoemde Atkins-dieet.

Atkins werd geboren in Ohio, waar hij ook opgroeide. Hij haalde zijn kandidaatsexamen in de geneeskunde aan de universiteit van Michigan en promoveerde in 1955 als arts aan de Cornell-universiteit. Na zijn opleiding in de cardiologie verhuisde Atkins naar New York, waar hij later het "Atkins Center for Complementary Medicine" oprichtte, een van de grootste centra in zijn soort.

Naast het behandelen van patiënten was Atkins ook een voorvechter van de natuurgeneeskunde als alternatief voor farmaceutische geneesmiddelen en chirurgie voor vele slopende ziektes. Mede door hem kregen de alternatieve geneeswijzen nationaal aandacht als een medische benadering. In 1972 lanceerde hij zijn dieet, waarmee hij in de jaren 90 wereldwijde bekendheid kreeg.

Aan het einde van de twintigste eeuw noemde het tijdschrift People Atkins een van de 25 "meest intrigerende mensen". TIME Magazine noemde hem een van de "mensen die hun steentje bijgedragen hebben" en roemde zijn pioniersgeest ten opzichte van voeding en gezondheid.

Atkins overleed in april 2003 op 72-jarige leeftijd. Hij kwam ten val op de stoep en raakte in coma. Doordat de hersenstam in de verdrukking was gekomen door de val, werd een aantal lichaamsfuncties ontregeld. Dat uitte zich in het vasthouden van vocht. Bovendien liep hij een virusinfectie op. Hierdoor woog hij bij zijn overlijden bijna 30 kg meer dan ten tijde van zijn ziekenhuisopname.

Toen bekend werd dat Atkins bij overlijden 117 kg woog, concludeerde men dat de dieetgoeroe zelf aan overgewicht leed. Op de dag na zijn ongeval was zijn gewicht echter vastgesteld op 88,5 kg. Met een lengte van 1,82 m had hij dus een body mass index (BMI) van 26,7, wat voor mensen ouder dan 65 redelijk normaal is.

Atkins is bekend geworden door een dieet met gewone hoeveelheden vet maar beperkte hoeveelheden koolhydraten. Het lijkt te werken, maar de medische wetenschap is er niet zeker van wat het precies doet. Het lijkt erop dat de relatief grote hoeveelheid eiwitten de eetlust vermindert, want het is gebleken dat men door dit dieet aanzienlijk minder eet. Wat echter de gevolgen op lange termijn voor de gezondheid zijn, is nog onduidelijk.

Atkins schreef 13 boeken, waaronder "Dr. Atkins' Dieetrevolutie" (1972), "Dr. Atkins' Nieuwe dieetrevolutie" (1992) en een bewerking daarvan (2002) en "Een leven lang Atkins" (2003), waarin de Atkins-voedingsmethode uitgebreid wordt beschreven. De "Nieuwe dieetrevolutie" stond bijna zes jaar lang in de top-10 van de bestsellerslijst van The New York Times. Er zijn wereldwijd meer dan 14 miljoen exemplaren van verkocht en het boek is daarmee een van de top-50 bestsellers aller tijden. Ook "Een leven lang Atkins" stond na publicatie in januari 2003 wekenlang op de eerste plaats van de bestsellerlijst.

Atkins hield toezicht op een team van mensen die aan meerdere boekprojecten werkten, inclusief een nieuw boek waarin naar voren wordt gebracht hoe de Atkins-voedingsmethode van belang zou zijn bij het indammen van diabetes. Vanwege zijn overtuiging dat obesitas (overgewicht) en diabetes samen één epidemie zijn, was Atkins van plan om in de volgende jaren een groot deel van zijn tijd te besteden aan het uitdagen van de conventionele kennis over diabetespreventie en -verzorging, zoals hij dat ook voor obesitas had gedaan. Dit nieuwe boek, is op verzoek van zijn weduwe Veronica, voltooid en postuum verschenen onder de titel "Atkins Diabetes Revolution".



</doc>
<doc id="105997" url="https://nl.wikipedia.org/wiki?curid=105997" title="Xyleem">
Xyleem

Xyleem (niet te verwarren met xyleen) is een plantenweefsel bestaande uit vaten en komt voor in vaatplanten. Xyleem zorgt voor het transport van water en daarin opgeloste stoffen vanaf de wortels naar de bladeren. Het watertransport in het xyleem gebeurt in de belangrijkste plaats door een onderdruk die ontstaat door de transpiratie in de bladeren en in mindere mate door de worteldruk en adhesie- en cohesiekrachten.

Het floëem verzorgt daarentegen het transport van assimilaten vanuit de bladeren of opslagweefsels naar de andere plantendelen.

Het eigenlijke watertransport gebeurt door gespecialiseerde cellen, waarvan de levende inhoud geheel verdwenen is. Er is een onderscheid te maken tussen tracheïden en houtvaten (tracheeën). Een houtvat is een reeks boven elkaar liggende cellen, waarvan de tussenschotten (septa) geheel of ten dele doorboord zijn. Bij de levende cellen wordt de doorboring (perforatie) van het tussenschot ingeleid door de vorming van een grote, vlakke perforatiestippel, waarvan het sluitvlies ten slotte wordt opgelost. De nog levende protoplasten zorgen voor het oplossen van het sluitvlies en het afwerken van de vaatwand, waarna ze afsterven en verdwijnen. In de zijwanden kunnen stippels voorkomen. Meestal liggen twee stippels tegenover elkaar. Tussen de twee tegenover elkaar liggende cellen zit alleen het sluitvlies. Het sluitvlies bestaat uit de middenlamel en de dunne primaire celwand.

Men maakt onderscheid in

In het secundair xyleem van naaldbomen (naaldhout) wordt het watertransport geheel verzorgd door tracheïden; deze maken het grootste deel uit van het secundair xyleem en zorgen ook voor de stevigheid van het hout. De tracheïden in naaldhout hebben een sterk verdikte wand, zijn 1–5 mm lang en hebben een spits toelopende boven- en onderkant. Naaldhout bestaat naast tracheïden ook uit parenchym.

Het secundair xyleem van loofbomen (loofhout) is complexer van bouw dan dat van naaldbomen. Het bevat (bijna altijd) houtvaten, die zeer wisselend van lengte kunnen zijn. Een houtvat kan in eikenhout tot 6 m lang worden. Houtvaten bestaan uit meerdere cellen die onderling verbonden zijn door openingen over (vrijwel) de volledige diameter van de cel.

De exarche xyleemplaten in de wortel moeten aansluiten aan de endarche xyleemstrengen in de stengel oftewel de actinostele van de wortel moet aangesloten worden op de eustele (tweezaadlobbigen) of atactostele (eenzaadlobbigen) van de stengel. Bij de wortel ligt het secundaire xyleem in het centrum en wordt omgeven door het primaire xyleem. Bij de stengel is dit net andersom. In het overgangsgebied dat minder dan 1 mm bij kleine wortelrozetten tot 30 mm kan bedragen keert het exarche xyleem om naar endarch xyleem. Soms splitsen de xyleemplaten of floëemstrengen van de wortel zich. Het overgangsgebied kan soms doorlopen tot ver in het hypocotyl.


</doc>
<doc id="106094" url="https://nl.wikipedia.org/wiki?curid=106094" title="John Robert Vane">
John Robert Vane

Sir John Robert Vane (Tardebigg (Worcestershire), 29 maart 1927 – Farnborough (Hampshire), 19 november 2004) was een Brits biochemicus en Nobelprijswinnaar.

De Brit Vane was de zoon van Francis en Maurice Vane. Zijn interesse voor de scheikunde ontstond toen hij op twaalfjarige leeftijd een scheikundedoos van zijn ouders kreeg. Nadat hij een kleine explosie had veroorzaakt, werd hij verbannen naar het schuurtje dat zijn vader voor hem in de tuin had gebouwd. Na zijn opleiding aan de King Edward VI High School in Edgbaston, ging hij vanaf 1944 scheikunde studeren aan de universiteit van Birmingham. Zijn doctoraal farmacie behaalde hij aan de universiteit van Oxford. Tevens haalde hij een Bachelor aan het St Catherine's College te Oxford.

Vane was 18 jaar werkzaam aan het "Institute of Basic Medical Sciences" van de University of London in het "Royal College of Surgeons of England". Gedurende deze periode ontwikkelde hij BioEssays, die tot een aantal belangrijke wetenschappelijke ontdekkingen leidden. In 1982 won hij de Nobelprijs voor de Fysiologie of Geneeskunde voor zijn onderzoek naar de werking van aspirine. Hierbij ontdekte hij dat aspirine de biosynthese van bepaalde prostaglandinen remt. Omdat deze specifieke prostaglandinen geassocieerd zijn met pijn, koorts en ontstekingen, kon hij met zijn bevindingen de geneeskundige werkzaamheid van aspirine verklaren.

In 1973 werd Vane onderzoeksdirecteur van de Wellcome Foundation. Na twaalf jaar keerde hij terug in de academische wereld en aanvaardde een positie bij het "William Harvey Research Institute" van de "St. Bartholmew's Hospital Medical School" in Londen. Hij was gehuwd met Elizabeth Daphne Page; uit het huwelijk werden twee dochters, Nicole en Miranda, geboren.

Vane is de ontdekker van een zeer belangrijke prostaglandine, prostacycline (PG12). Prostacycline is een eicosanoïde die in de wanden van bloedvaten wordt geproduceerd. Het neutraliseert de werking van het in de bloedplaatjes gevormde tromboxaan en zorgt zo voor verwijding van de bloedvaten en het vloeibaar blijven van het bloed. Alleen als de vaatwand wordt beschadigd en ten gevolge daarvan ter plaatse minder prostacycline aanwezig is, kan bloedstolling optreden. 


</doc>
<doc id="106136" url="https://nl.wikipedia.org/wiki?curid=106136" title="Beugel (tandheelkunde)">
Beugel (tandheelkunde)

In de tandheelkunde is een beugel een hulpmiddel waarmee de stand van het gebit kan worden gecorrigeerd. Het tandheelkundig specialisme dat zich met gebitsbeugels bezighoudt heet orthodontie.

Beugels oefenen krachten op de tanden en kiezen uit, waardoor deze van plaats gaan veranderen. 
Vaak worden er bij een behandeling verschillende beugels gebruikt. De orthodontist bepaalt van tevoren aan de hand van uitgebreid onderzoek van gebitsmodellen, foto's en röntgenfoto's welke beugels het meest geschikt zijn. Ook worden er van de patiënt schedelröntgenfoto's gemaakt, waaraan allerlei metingen worden verricht (cefalometrie). Soms is het nodig dat er voor een orthodontische behandeling kiezen moeten worden getrokken. Beugels moeten regelmatig door de orthodontist worden bijgesteld en/of aangepast. Beugelbehandelingen duren meestal zo'n anderhalf tot drie jaar. Als de beugel juist geplaatst is kun je de eerste drie dagen problemen hebben met eten en eet je beter papjes om geen pijn te hebben.

Deze beugels zijn van kunsthars en kunnen door de patiënt zelf uit de mond worden genomen. Er zijn drie soorten: 

Vaste beugels zitten met kleine metalen plaatjes ("brackets" of "slotjes") op de tanden en kiezen vast. In deze slotjes wordt een dunne metalen draad geplaatst, waarmee krachten op de gebitselementen worden uitgeoefend. Tussen verschillende slotjes kan ook een elastiekje geplaatst worden.

Deze beugels lopen buiten de mond. De officiële vakterm voor buitenbeugel is "headgear". De bekendste buitenbeugels zijn de nekbeugel en de petjesbeugel. Deze beugel wordt ook wel een buitenboordbeugel genoemd.

Retentiebeugels dienen ervoor om de tanden en kiezen na afloop van een beugelbehandeling zo goed mogelijk in de gecorrigeerde stand te houden. Er bestaan uitneembare ("plaatbeugels") en vaste afbouwbeugels ("retentiespalken"). Uitneembare afbouwbeugels worden meestal na verloop van tijd alleen nog maar 's nachts gedragen. Retentiespalken zijn meestal kleine metalen draden die achter de tanden vastzitten.

Naast de hierboven beschreven beugels, die bedoeld zijn om de stand van het gebit te veranderen, zijn er ook beugels ("mandibulair repositieapparaat" of "MRA") die tijdens de slaap gebruikt worden door patiënten die "snurken" of last hebben van obstructieve "slaapapneu". Deze beugels houden 's nachts de onderkaak en de daarmee verbonden weke delen naar voren, waardoor de vernauwde bovenste luchtweg van deze patiënten wordt verruimd. De beugels lijken veel op activatoren.




</doc>
<doc id="106252" url="https://nl.wikipedia.org/wiki?curid=106252" title="Tweehuizig">
Tweehuizig

Bij tweehuizige (dioecious) planten komen de mannelijke en vrouwelijke bloemen niet op dezelfde plant voor, de plant heeft eenslachtige bloemen. Er bestaan dus zowel mannelijke als vrouwelijke planten van deze soort, zoals bij de populier en de wilg.

Door tweehuizigheid treedt altijd kruisbevruchting op. Een nadeel is echter dat alleen de vrouwelijke plant zaad vormt.

Tweehuizigheid komt bij de naaktzadigen bij alle palmvarens (Cycadales), bij de Japanse notenboom (en rest van de verder uitgestorven familie "Ginkgoaceae") en bij ettelijke Gnetopsida voor. Bij de Pinales komt tweehuizigheid zelden voor. 

Bij de bedektzadigen hebben rond de zeven procent van alle geslachten ten minste een tweehuizige soort. Rond zes procent van alle bedektzadige soorten zijn tweehuizig. De meeste tweehuizige geslachten hebben alleen tweehuizige soorten, slechts een derde van de geslachten heeft meer dan één geslachtelijke verdeling. Hoewel tweehuizigheid wijdverbreid is bij de bedektzadigen komt dit maar bij ruim 40 procent van de families voor. 

Tweehuizigheid komt bij de tweezaadlobbigen iets vaker voor dan bij de eenzaadlobbigen. Bijzonder veel tweehuizige soorten komen voor bij de Lauraceae, Menispermaceae, Myristicaceae, Euphorbiaceae, Moraceae en Urticaceae.

Kenmerken die bovenmatig vaak voorkomen bij tweehuizige planten zijn in afnemende hoeveelheid: eenhuizigheid bij verwante soorten, klimmende groei, verspreiding van de zaden door dieren (zoöchorie), niet-dierlijke bestuiving (windbestuiving en bestuiving door water), struikachtige groei en verspreiding in de tropen. Heterotroof zijn slechts vier procent van de tweehuizige geslachten, in deze groep is tweehuizigheid overaanwezig met 43 van in totaal 135 heterotrofe geslachten.

Bij mossen en veel algen betekent "tweehuizig" dat slechts vrouwelijke of mannelijke voortplantingsorganen (bijvoorbeeld archegonia of antheridia) aanwezig zijn op één plant. De term heeft hier dus betrekking op de haploïde gametofyt en niet op de diploïde sporofyt.

Bij de meeste tweehuizige soorten bepaalt het geslachtschromosoom of de plant mannelijk dan wel vrouwelijk is. Bij de meeste soorten zijn de mannelijke planten heterogametisch XY en de vrouwelijke planten homogametisch XX. Uitzonderingen waarbij de mannelijke plant homogametisch is, zijn "Potentilla fruticosa" en het geslacht "Cotula". Het genetisch bepaalde geslacht kan echter door milieu invloeden tenietgedaan worden. Zo kan de genetisch vrouwelijke komkommerplant zowel mannelijke als vrouwelijke bloemen vormen door bespuiting met zilvernitraat.

Tweehuizigheid is bij de zaadplanten een afgeleid kenmerk. Bij vele eenslachtige planten komen rudimentaire organen van het andere geslacht voor. De eenslachtigheid ontstaat door onderdrukking van de vorming van organen van het andere geslacht: vrouwelijke planten zijn mannelijk steriel, de mannelijke planten zijn vrouwelijk steriel. Mannelijke steriliteit ontstaat meestal door reductie van de meeldraden, kleine staminodiën genaamd; bij vrouwelijke steriliteit zijn geen stempels (pistillodium) aanwezig.



</doc>
<doc id="106323" url="https://nl.wikipedia.org/wiki?curid=106323" title="Zweten">
Zweten

Zweten of transpireren is het verlies van lichaamsvocht via de zweetklieren in de huid.

Mensen zweten om hun lichaamstemperatuur op peil te houden. Door verdamping van vocht vindt er afkoeling plaats. Zweetklieren komen over de gehele huid voor, maar in de handen, voeten en oksels zijn de meeste zweetklieren aanwezig. Zweet bestaat vooral uit water en zout, maar het bevat ook orthocresol en paracresol, die een antiseptische werking hebben. Een mens produceert per etmaal tussen de 100 en 8000 ml zweet, afhankelijk van de omstandigheden zoals het weer en lichamelijke inspanning. Er kunnen twee soorten zweetklieren worden onderscheiden:

Exocriene of eccriene zweetklieren komen over het gehele lichaam voor en spelen een belangrijke rol in de thermoregulatie van de lichaamstemperatuur. Wanneer het lichaam oververhit dreigt te raken door bijvoorbeeld inspanning of koorts kan door het produceren van zweet de oppervlakte van de huid nat worden gemaakt waardoor het lichaam makkelijker afkoelt. Deze klieren komen rechtstreeks uit op de opperhuid en komen veelvuldig voor bij de vrijwel haarloze huid van de mens. Bij dieren met vacht is het zweten weinig effectief daar het grootste deel van de verdamping/afkoeling gebeurt aan de uiteinden van de haren die niet rechtstreeks in contact zijn met het lichaam. Deze dieren gebruiken dan meestal ook andere strategieën dan het zweten om oververhitting te voorkomen.

Apocriene zweetklieren verspreiden de bekende zweetlucht. Ze bevinden zich niet over het gehele lichaam, maar in bepaalde regio’s van de huid. Dit zijn de oksels, de huid rond de anus en rond de tepels. Meestal komen deze klieren uit in de haarzakjes en verspreiden hierdoor het zweet grotendeels via de haren. Op de kinderleeftijd zijn deze apocriene zweetklieren nog niet ontwikkeld, dat begint pas in de puberteit onder invloed van geslachtshormonen. Tot het moment dat dit olie-achtige zweet uit de klieren aan de oppervlakte van de huid komt is het geurloos. Aan het huidoppervlak wordt het zweet echter door bacteriën omgezet in stoffen die de karakteristieke zweetgeur hebben. Apocrien zweet wordt de hele dag door in kleine hoeveelheden geproduceerd en wordt nauwelijks beïnvloed door inspanning of emoties. De zweetlucht kan echter wel emoties oproepen. Meestal zijn deze emoties niet erg positief, alhoewel de zweetlucht in bepaalde situaties seksuele gevoelens kan opwekken of versterken.


Hoewel de transpiratie een natuurlijke reactie van het lichaam is, wordt zweten in het dagelijks leven niet gewaardeerd. Men gebruikt daarom sprays die transpiratie tegengaan. Casanova droeg sponsjes in de oksels van zijn kleding. In de oudheid schaamde men zich voor transpiratie omdat dat op een gebrek aan zelfbeheersing zou duiden. Xenophon vertelt dat de Perzische jeugd niet transpirerend gezien wilde worden, deze lichaamsvochten zouden bij voortdurende lichaamsinspanning, zware arbeid en een ingetogen leven (zo dacht men) immers zijn verdampt of ingedroogd. Uit deze redenering komt de uitdrukking "het luie zweet" voort.

De uitdrukking 'bloed zweten' lijkt uit het Nieuwe Testament te stammen. Daarin wordt geschreven dat Jezus in Gethséhamé aan de vooravond van zijn dood: ""En in zwaren strijd zijnde, bad Hij te ernstiger. En zijn zweet werd gelijk grote droppelen bloeds, die op de aarde afliepen"". Hoewel in de Bijbel niet staat dat Jezus werkelijk bloed zweette wordt het verschijnsel wel in verband gebracht met hematidrosis. Deze aandoening is als spontane reactie op stress zeer zeldzaam, er zijn zes wetenschappelijk gestaafde gevallen bekend.

Sommige dieren, zoals de hond, hebben nauwelijks zweetklieren. Zij kunnen bij warm weer alleen op andere manieren hun overtollige lichaamswarmte kwijtraken, bijvoorbeeld door speeksel op hun tong te laten verdampen door te hijgen.


</doc>
<doc id="106329" url="https://nl.wikipedia.org/wiki?curid=106329" title="Gewone platstaart">
Gewone platstaart

De gewone platstaart ("Laticauda laticaudata") is een slang uit de familie koraalslangachtigen (Elapidae). De soort werd voor het eerst wetenschappelijk beschreven door Carolus Linnaeus in 1758. Oorspronkelijk werd de wetenschappelijke naam "Coluber laticaudatus" gebruikt. 

De basiskleur is wit, geel of soms blauw met regelmatige dorsale zwarte banden, de voorkant van de snuit is meestal in de basiskleur. Ze zijn van de blauwgebandeerde platstaart ("Laticauda semifasciata") te onderscheiden doordat deze laatste een bredere en iets vagere bandering heeft, de kleuren vloeien wat meer in elkaar over. Om het water buiten te houden hebben de neusgaten speciale flapjes, die als een soort terugslagklep dienen. De staart is verticaal afgeplat en wordt als 'roeispaan' gebruikt, ook het lichaam is zijdelings afgeplat en de kop opvallend klein om stabieler te kunnen zwemmen. De maximale lengte is 1,5 meter.

De gewone platstaart komt voor in de Indische en Stille Oceaan, en jaagt op vis en andere zeedieren. Deze slang leeft langs kusten tussen de rotsen en komt ook wel in open zee, met name oudere dieren. Alleen om eitjes af te zetten komt de platstaart aan land, en vervelt eens per twee weken; veel vaker dan de landbewonende slangen.

Deze slang beweegt zich vrij snel voort door het water, en probeert bij gevaar meestal weg te zwemmen in plaats van direct aan te vallen. De gewone platstaart heeft een bijzonder sterk neurotoxisch gif dat het zenuwstelsel aantast, maar de beet is zelden dodelijk vanwege de geringe hoeveelheid gif per beet. In laboratoria wordt deze soort gemolken om dit gif omdat het eiwitten bevat die in de medische wereld gebruikt worden om medicijnen te maken.

Er zijn twee verschillende ondersoorten, die zowel een ander uiterlijk als een verschillend verspreidingsgebied hebben. 


</doc>
<doc id="106876" url="https://nl.wikipedia.org/wiki?curid=106876" title="CANS">
CANS

CANS staat voor complaints of arm, neck and/or shoulder – "klachten aan arm nek en/of schouder". CANS is een model dat sinds 2004 in Nederland gebruikt wordt en waarin 23 aandoeningen beschreven zijn. Behalve de wat 'duidelijker' te diagnosticeren aandoeningen is hierin een restgroep voorzien: A-specifieke CANS. 

CANS is evenals RSI geen diagnose op zich, maar is een typering voor werkgerelateerde aandoeningen die behandeling behoeven. Een goede diagnose stellen blijft van belang. Het CANS-model is daarvoor een hulpmiddel.

Hoewel het CANS-model een goede basis biedt voor een eenduidige benadering van het klachtenbeeld heeft de toepassing en het gebruik van de term CANS in Nederland voor veel verwarring gezorgd. Buiten Nederland bestaat deze term niet en het publiek, de onderzoekssector en veel behandelaars geven aan met het begrip niet goed uit de voeten te kunnen (bron: RSI Patiëntenvereniging). Om die reden wordt het opportuun geacht de term ""RSI"" te blijven gebruiken, of de internationaal meer gebruikelijke term ""musculoskeletal disorders"" (MSD's).




</doc>
<doc id="107004" url="https://nl.wikipedia.org/wiki?curid=107004" title="Longpest">
Longpest

De longpest is een uiterst besmettelijke vorm van de pest.

Longpest wordt overgedragen door hoesten en/of niezen waardoor de voor de pest verantwoordelijke bacterie ("Yersinia pestis") direct in de longen belandt. Longpest heeft een zeer korte incubatietijd (3 tot 48 uur) en verloopt zonder behandeling binnen 48 uur na de eerste symptomen meestal fataal. Longpest is een van de gevaarlijkste infectieziekten, maar is met antibiotica meestal effectief te behandelen. Bij vermoeden van longpest moeten patiënten in quarantaine gehouden worden.

Tegenwoordig komt de longpest zeer weinig meer voor. Een voorbeeld van een vrij recente uitbraak is die op 3 augustus 2009 in de Chinese stad Ziketan (Hainan, Qinghai), die zeker drie mensen het leven kostte. Omdat er nog tien andere gevallen van besmetting waren gemeld, werd de Chinese stad voor een periode van zes dagen volledig van de buitenwereld afgesloten.



</doc>
<doc id="107271" url="https://nl.wikipedia.org/wiki?curid=107271" title="Eenhuizig">
Eenhuizig

Bij eenhuizige ("monoecious") planten komen de mannelijke en vrouwelijke bloemen op dezelfde plant voor. 

De bloemen op de plant kunnen eenslachtig zijn, wat wil zeggen óf mannelijk óf vrouwelijk, maar allebei voorkomend op dezelfde plant. Voorbeelden zijn de els, hazelaar en de okkernoot.

Ook kunnen de bloemen tweeslachtig zijn, dat wil zeggen met zowel mannelijke als vrouwelijke voortplantingsorganen. Voorbeelden zijn de appel, de peer en de kievitsbloem.

Als op dezelfde plant zowel mannelijke, vrouwelijke als tweeslachtige bloemen voorkomen wordt gesproken van een veeltelige plant.

Bij mossen en veel algen betekent eenhuizig dat er zowel vrouwelijke als mannelijke voortplantingsorganen (bijvoorbeeld archegonia en antheridia) aanwezig zijn op één plant. De term heeft hier betrekking op de haploïde gametofyt en niet op de diploïde sporofyt.



</doc>
<doc id="107663" url="https://nl.wikipedia.org/wiki?curid=107663" title="Navel">
Navel

De navel is het litteken dat achterblijft na het verdrogen van de navelstreng. De navel heeft daardoor een symbolische betekenis van verbinding met het leven gekregen. De vorm van de menselijke navel is afhankelijk van de wijze waarop het litteken vergroeit. Er zijn vier veel voorkomende verschijningsvormen: 
De vorm van de navel verschilt bij iedereen in min of meerdere mate. Bij identieke tweelingen is de vorm van de navel soms een in het oog springend verschil. De vorm wordt immers deels bepaald door de wijze waarop het litteken heelt en vergroeit zodat bij tweelingen de navel soms van vorm, grootte en uitzicht kan verschillen.

Na het afvallen van de navelstreng heeft de navel geen medische functie meer. Desondanks wordt de navel zelden verwijderd omdat het dan ontstane litteken minder elastisch is dan het originele litteken. Zelfs bij een buikwandcorrectie wordt de navel verplaatst, dit om esthetische redenen.

Een van de scheppingsverhalen van het hindoeïsme vertelt dat Brahma zich bevindt in de bloesem van een lotus die ontspruit aan de navel van Vishnoe. Vishnoe geeft dan de opdracht aan Brahma om de wereld te creëren.

In sommige stromingen van het christendom wordt tot op heden discussie gevoerd of de eerste mensen (Adam en Eva) een navel hadden of niet. Op een aantal middeleeuwse schilderijen zijn niet alleen de geslachtsdelen van Adam en Eva bedekt met een vijgenblad, maar is ook de locatie van de navel verborgen, een artistieke vrijheid van de kunstenaar om de controverse te vermijden. De controverse is als volgt:

Zowel het bestaan van een God die liegt en bedriegt als het niet bestaan van de erfzonde is onverenigbaar met het christendom. Het is niet alleen dat dit probleem onoplosbaar is, maar in de middeleeuwen werd alleen al het benoemen van dit probleem als een doodzonde beschouwd.

Met "navel van de wereld" wordt een plaats aangeduid die het centrum of het begin van de cultuur zou zijn. Er zijn verschillende plaatsen die "Navel van de Wereld" worden genoemd. Volgens de Inca's was de plaats Cuzco (gelegen in Peru) de navel van de wereld. Ook het Paaseiland wordt wel de "navel van de wereld" genoemd. Volgens de Grieken bevond de "navel van de Aarde" zich in Delphi.

De navel kan een belangrijke rol in seksualiteit spelen. Voor sommigen is de navel een lichamelijke "hot spot" die een rol speelt bij het voorspel, tijdens de masturbatie of de eigenlijke coïtus. In reclame en literatuur wordt soms de vrouwelijke navel geaccentueerd. Zo beschrijft Nabokov in zijn Lolita uitvoerig de navel van het jonge hoofdpersonage. Hetzelfde vinden we terug in "Het parfum" van Süskind die beschrijft hoe de moordenaar elke lichaamsgeur van zijn slachtoffer intens opneemt tot de geur in haar navel toe. Er bestaat een literaire bewerking over het verhaal van de bosnimf Daphne waarin de navel van het nimfje uitvoerig aan bod komt.



</doc>
<doc id="107764" url="https://nl.wikipedia.org/wiki?curid=107764" title="Harlekijnkoraalslang">
Harlekijnkoraalslang

De harlekijnkoraalslang ("Micrurus fulvius") is een slang uit de familie koraalslangachtigen (Elapidae). De soort werd voor het eerst wetenschappelijk beschreven door Carolus Linnaeus in 1766. Oorspronkelijk werd de wetenschappelijke naam "Coluber fulvius" gebruikt.

Deze soort komt voor in het noorden van Mexico en het zuiden van de Verenigde Staten, in halfwoestijnen en steppen maar de slang verkiest vochtige plekken. Het voedsel bestaat uit hagedissen, andere slangen en kleine zoogdieren. Het zijn kruipende slangen die echter goed kunnen klimmen, zoals in bomen of hutten.

De harlekijnkoraalslang bereikt een totale lichaamslengte van ongeveer 120 centimeter, de meeste exemplaren blijven echter kleiner. De slang heeft een zwarte kop, met in de nek een gele band. Achter deze nek begint het echte kleurpatroon; brede zwarte en rode banden met daartussen steeds een smalle, gele band. Dit kleurpatroon wordt door verschillende koningsslangen (geslacht "Lampropeltis") geïmiteerd omdat koraalslangen zeer giftig zijn. Het imiteren van giftige soorten door niet-giftige soorten wordt wel mimicry genoemd.

Zoals bij veel slangen bepaalt niet alleen het soort gif, maar ook de hoeveelheid hoe gevaarlijk een beet is. Omdat de harlekijnkoraalslang het gif direct in de ader kan spuiten, en niet zoals veel andere slangen eerst een kauwbeweging moet maken, zijn deze dieren erg gevaarlijk. Het is geen agressieve soort die alleen bijt als hij in het nauw gedreven wordt. Een typisch kenmerk van de harlekijnkoraalslang is de zwarte snuitpunt in plaats van een rode bij de onschuldige soorten, het beste is echter om "alle" slangen voor de zekerheid met rust te laten. Hoewel het aan de ene kant beter is na een beet de slang mee te nemen naar het ziekenhuis ter bepaling van de soort, vallen juist bij het vangen of doden van de dieren de meeste slachtoffers.


</doc>
<doc id="108069" url="https://nl.wikipedia.org/wiki?curid=108069" title="Pyromanie">
Pyromanie

Pyromanie ("vuurzucht") is de onweerstaanbare drang om brand te stichten. Iemand die dit gedrag vertoont noemt men een pyromaan.

De daad heeft geen enkele specifieke bedoeling behalve de brand zelf. Een pyromaan is gefascineerd door vuur. Iemand die om andere redenen brand sticht, bijvoorbeeld om een verzekeringsuitkering te ontvangen of om de gevolgen van een misdaad te verhullen is dus geen pyromaan. Vaak slaat een pyromaan zelf alarm of komt hij de slachtoffers te hulp. 

Fascinatie met vuur komt zeer veel voor, het onverantwoord er mee omgaan veel minder. Pyromanen zijn bijna altijd jonge mannen.

Deze psychische aandoening wordt in het DSM-IV beschreven als een stoornis in de impulsbeheersing. Het handboek geeft de volgende criteria:


</doc>
<doc id="108704" url="https://nl.wikipedia.org/wiki?curid=108704" title="Staart">
Staart

Een staart is een extremiteit vlak boven de anus van diverse dieren. De anatomie en het voorkomen variëren sterk. De staart kan worden gebruikt voor utilitaire, defensieve en/of sociale doeleinden, mede afhankelijk van de anatomische bouw en het biotoop. 
Bij een "pluimstaart" staan de haren dons-achtig uiteen, zodat een scherm-effect ontstaat. De "wipstaart" is dan weer klein en intrekbaar, en wordt wegens zijn signaalfunctie (zoals hij hertachtigen) soms vlag genoemd. Een "ringstaart" is lang maar vertoont gekleurde ringen. Een "grijpstaart" is een staart die extreem sterk en beweeglijk is, waardoor dieren zich ermee kunnen vathouden aan takken.

Veel boomklimmers, zoals apen, gebruiken de staart om hun evenwicht te behouden, de slingeraap gebruikt de staart als roer en 'vijfde ledemaat' om mee te klimmen, stokstaartjes steunen erop in ruststand, kangoeroes ook en kunnen hem zelfs als vervaarlijk slagwapen hanteren, zoals bijvoorbeeld ook krokodillen en varanen doen. Onder meer hertachtigen en runderen zoals de koe verjagen er insecten zoals vliegen mee. Bij de slang is hij nauwelijks van het lijf te onderscheiden en wordt gebruikt voor de voortbeweging. Vooral sociale dieren gebruiken wel eens de staart om te communiceren, onderling (vooral als alarmsignaal) of met mensen, zoals het kwispelend huisdier hond.

Ook vogels hebben een staart, bestaande uit staartveren, waarmee ze tijdens het vliegen kunnen sturen. De pluimstaart van bepaalde eekhoorns heeft dezelfde functie bij het zweefvliegen. De mannetjes van paradijsvogel, pauw en fazant zijn kampioenen in het pronken met kleurige staarten, vooral bij wijze van paringsdans.
Vooral bij reptielen en diverse ongewervelden kan de staart beschermd zijn door schubben (zoals bij hagedissen) of een pantser (zoals bij schaaldieren). 
Bij sommige giftige soorten wordt de staart gebruikt als steekwapen, zoals de angel van een schorpioen en veel steekinsecten (bijvoorbeeld wesp -herbruikbaar- en -niet- bij), of als loutere afschrikking, soms vooral auditief, zoals de 'ratel' van een ratelslang.

Mensen hebben enkel een rudimentaire staart, het nutteloos geworden "staartbeentje", ook wel bekend als stuit. Toch worden bij uitzondering mensen met een staart geboren. De langste staart ooit gemeten bij een mens is 33 cm. 

Een staart van bij elkaar gebonden haren op het hoofd heet een paardenstaart.
Een komeet wordt naar haar 'staart' (niet-solide aanhangsel) ook wel 'staartster' genoemd.

Mensen gebruiken sommige dierenstaarten ook voor diverse, vaak cultureel bepaalde doeleinden. Vooral pronkveren dienen voor decoratie of als insigne, zoals de hoofdtooi met veren bij vele indianen- en andere natuurvolkeren, maar bijvoorbeeld ook paarden- of jak-staarten zijn geschikt als militaire standaarden, cfr. de Oosterse militaire rangen pasja van één, twee of drie staarten.
De ganzenveer diende als vroege schrijfpen, een woord dat van "penna" (Latijn voor pen = stevige veer) stamt.



</doc>
<doc id="108706" url="https://nl.wikipedia.org/wiki?curid=108706" title="Pranayama">
Pranayama

Pranayama (Sanskriet: m., प्राणायाम (Devanagari), "prāṇāyāma" (IAST); "prāṇa" = "levenskracht", "ayāma" = "beheersing"), is een term uit de yogabeoefening waarmee de beheersing van de ademhaling wordt bedoeld. Pranayama is verder ook "het loslaten van de ademtocht" of "het reguleren van de ademhaling".

Swami Paramhansa Yogananda omschrijft pranayama in zijn "Autobiografie van een yogi" (1946) als "de beheersing van de ijle levensstromingen", die prana in de yoga maar ook wel vitale levensenergie worden genoemd, waardoor hij er ook wel de betekenis van "controle over de levenskracht" aan verleent. De beoefening van pranayama heeft twee belangrijke doelen in de yoga. Fysiek is dat: meer zuurstof in het bloed te brengen, waardoor er ook meer zuurstof naar de hersenen wordt aangevoerd. Mystiek hebben de pranayamatechnieken tot doel om prana te beheersen. Volgens Yogananda verliest het menselijke lichaam door de regelmatige beoefening van pranayama een bepaalde grofheid, waardoor de zwaartekracht minder druk op het lichaam uitoefent. Hij biedt ook een tweede vertaling, waarbij hij in de samenstelling van pranayama niet alleen het woord "yama" ziet, maar ook "ayama", dat "vermeerderen" betekent. Bij Sanskrietsamenvoegingen valt namelijk de tweede "a" op de grens van de samenstellende woorden weg, waardoor hij aan pranayama eveneens de betekenis van "vermeerdering van de levensenergie" verleent.

Volgens Sri Sivananda, inspirator van de Sivananda-yogaleer, schenkt de beoefening van pranayama het lichaam nieuwe vitaliteit, brengt de gevoelens tot rust en zorgt voor een heldere geest. Hierbij moeten de oefeningen op een juiste manier worden uitgevoerd en moet er gebruikgemaakt worden van de juiste ademhalingstechnieken. De juiste ademhaling kan per oefening verschillen en is in zijn algemeenheid de volledige ademhaling. In deze ademhaling wordt er volledig gebruikgemaakt van het middenrif. Verder worden er nog drie andere oefeningen tot de belangrijkste ademhalingen gerekend, te weten de samanu, anuloma viloma en kapalabhati.

Veel pranayama-oefeningen leggen de nadruk op het verlengen en vasthouden van de ademhaling. In sommige gevallen kan de uitademing bijvoorbeeld tweemaal zo lang duren als de inademing en het vasthouden van de ademhaling (kumbhaka) wel viermaal zo lang. Een ander belangrijk uitgangspunt van pranayama is de neusademhaling. In de neus wordt de lucht gezuiverd, verwarmd en vochtiger gemaakt en worden geuren waargenomen. Het ademen door de neus is daarom gezonder dan de mondademhaling. Mystiek beschouwd, is het "opsnuiven" van prana de belangrijkste reden om door de neus te ademen. Volgens Sivananda stroomt het prana door de reukorganen naar het centraal zenuwstelsel waarna het uiteindelijk de hersenen bereikt.

De beoefening van pranayama is volgens vooraanstaande yogi's even belangrijk als de beoefening van asana's (yogahoudingen) en is uitvoerig beschreven door Patanjali in zijn Yogasoetra's, omstreeks de 2e eeuw v.Chr. In dit klassieke document beschreef hij de acht geledingen van de yoga als onderdeel van de raja yoga, ook wel de yoga van de koninklijke weg, waarvan pranayama de vierde en asana de derde geleding of stap is.

Deze acht geledingen zijn:

In het Westen is er in het algemeen veel minder aandacht voor de religieus-filosofische kant van de yoga en wordt yoga voornamelijk beoefend als een soort wekelijks fitness- of ontspanningsuurtje. Voor yogi's in vooral India maken echter ook de andere zes elementen van raja yoga een belangrijk onderdeel uit van de yogabeoefening en ze voeren yoga niet zonder raja yoga uit. Dit komt vooral goed naar voren in de Hatha yoga pradipika, een ander gezaghebbend klassiek document dat in de 15e eeuw is geschreven. Hierin beschrijft Swami Swatmarama de vereniging van de hatha yoga met de raja yoga en stelt hij dat beide yogastijlen deel moeten uitmaken van de yogabeoefening.

De volledige ademhaling verenigt de volgende drie ademhalingen tot een geheel in een natuurlijke, ritmische beweging:

De volledige ademhaling is de meest gezonde manier van ademhalen in een gewone situatie. De verschillende soorten ademhaling zijn niet alleen een belangrijk onderdeel in de yoga, maar ook in andere filosofieën zoals Chi Kung en Tai chi. Bewuste ademhalingstechnieken worden verder gebruikt in zang en muziek.

In pranayama's wordt niet altijd volledig geademd, omdat ze de vorm hebben van een oefening met als doel bepaalde effecten te bereiken op lichaam en geest, maar ook om het lichaam weer volledig te leren ademen. De volledige ademhaling verloopt het natuurlijkst wanneer de uitvoering een soepele en onafgebroken samenhang heeft en de drie fasen elkaar opvolgen zonder dat de continuïteit verbreekt.

Een goede ademhaling begint volgens yogi André Van Lysebeth met een volledige uitademing, waarbij de longen goed geleegd zijn. Vervolgens begint de inademing in de buik met de middenrifademhaling, daarna ook in de flanken en ten slotte in het bovenste deel van de longen waardoor de sleutelbeenderen omhoog komen. De middenrifspier is de krachtigste ademhalingsspier van het lichaam en kan bij de inademing acht tot twaalf centimeter zakken. Volgens pranayamadocent en aikidoka Aalt Aalten zakt bij de meeste mensen de middenrifspier maar enkele centimeters, wat volgens hem nauwelijks voldoende is om van te leven.

De volledige ademhaling heet in de yoga ook wel de dirgha of dergha pranayama en drieledige ademhaling. De ademhaling voert men met een rechte rug in de kleermakerszit uit; zij kent drie doorgangen. In de eerste doorgang wordt er diep in- en uitgeademd in de middenrifademhaling, vervolgens wordt er begonnen in de middenrifademhaling en wordt daar de flankademhaling achteraan gedaan. Na de uitademing wordt uiteindelijk de volledige ademhaling van onder uit de buik uitgevoerd en worden de longen naar boven toe gevuld. Dit wordt meerdere keren achter elkaar gedaan.

Soms ontstaan er rugklachten bij het oefenen van in het bijzonder de middenrif- of buikademhaling. Om dit tegen te gaan wordt ook wel aangeraden de oefening op de rug liggend te doen, waardoor de buikspieren zich ontspannen en de rug recht blijft. In gevallen dat de rug de rug na het doen van de ademhalingsoefeningen krom gaat zitten, is dit euvel hierdoor ook voorkomen.

De naam "buikademhaling" is soms ook een oorzaak van rugklachten, omdat de aandacht tijdens het ademen naar de buik gaat. De buik ademt dan als het ware op en neer, waardoor ook de rug hol gaat staan. Bij een goed uitgevoerde "buikademhaling" zet echter de gehele onderkant van het lichaam zich uit. Aalten noemt deze ademhaling daarom de "bekkenbodem-adembeweging", omdat de aandacht bij deze benaming naar de bekkenbodem gaat en de rug recht blijft en rugklachten worden voorkomen.

Volgens Aalten is een goede adembeweging fundamenteel en dé voorwaarde voor een goede kwaliteit van het leven. Mensen die vanuit hun borstkas ademen kunnen zich naar zijn ervaring onmogelijk rustig voelen. Echter, geeft hij aan, behoudt iemand die vanuit de middenrifademhaling ademhaalt kracht en rust in zich en is hij of zij beter in staat te luisteren en te overzien.

Prana komt in de hindoeïstische mythologie voor als een van de vijf windgoden van de Oppergod van de Wind, Vayu. De andere vier zijn: Apana, Udana, Samana en Vyana. "Vāyu" is Sanskriet voor "hij die blaast" en "prāna" betekent "ademen", ook wel "levensadem". Hij is daarom ook wel de "god van het leven". Andere namen zijn "Mukhya Vāyu" ("de heerser Vayu") of "Mukhya Prāna" ("de heerser van het Leven"). Vayu is volgens hymnes uitzonderlijk mooi en rijdt geruisloos voort in zijn glanzende paardenspan, die voortgetrokken wordt door twee, door negenenveertig of ook wel door duizend witte en paarse paarden. Een wit vaandel is zijn belangrijkste kenmerk.

Binnen de yoga is "prana" een van de vijf vitale levensstromen, met een verwijzing naar dezelfde goden uit de hindoeïstische mythologie. Prana wordt gelijkgesteld aan Vayu en vertegenwoordigt daarbij alle vijf stromen tezamen. Van deze stromen gelooft men dat het lichaam ze opwekt en dat ze alle biologische processen beheersen.

Deze functies worden niet algemeen geaccepteerd in de wetenschap. Critici verwerpen zowel de filosofieën rond "levenskracht" als ook andere verwijzingen ernaar zoals "prana" binnen de yoga en de ayurveda, of "qi" binnen de acupunctuur en andere alternatieve geneeswijzen. Door te stellen dat een onevenwichtigheid van de levenskracht ziekte veroorzaakt, laten de voorsprekers, ook wel vitalisten genoemd, zich naar hun mening leiden door persoonlijke ervaring, gevoelsmatige voldoening en vooroordelen. Critici pleiten voor technieken voor bewijsvoering en objectiviteit in de medische wetenschap zoals onder andere de natuur- en scheikunde ze hanteren, zoals de aanvaarding van de stoffelijke werkelijkheid, de werking van oorzaak en gevolg, en de toetsbaarheid van hypothesen.

Vitalisten stellen op hun beurt dat ze aan de bron van gezondheid werken door uit te gaan van het zelfhelend vermogen van het lichaam en dat ze dit doen door het werken met de levenskracht. In hun ogen houdt de medische wetenschap zich met "symptoombestrijding" bezig. Goswami Kriyananda ziet het bewijs van het bestaan en functioneren van de levenskracht in het gegeven dat de toevoer van enkel zuurstof niet voldoende is voor een mens om van te leven, omdat een gestorven mens niet door toevoer van enkel en alleen zuurstof weer opnieuw doorgaat met leven.

Het begrip "prana" bestaat ook afzonderlijk naast de andere vier stromen en de vijf verschillende stromen hebben in de yogamystiek de volgende functies:

Prana is hierin verantwoordelijk voor de hartslag en de ademhaling en komt het lichaam binnen door de ademhaling. Het wordt via het bloedvatenstelsel vervoerd naar alle lichaamscellen. Prana is als het ware ingeademde energie die nodig is voor de levenskracht, zodat men op mentaal, emotioneel en fysiek niveau kan functioneren.
Apana beheerst de uitscheiding van afvalstoffen in het lichaam via de stofwisseling.
Udana reguleert geluid van de stembanden en is de bewuste energie die wordt gebruikt voor bijvoorbeeld het spreken, zingen, lachen en huilen.
Samana regelt de spijsvertering, de aanmaak en het herstel van lichaamscellen en de groei van de mens. Aura's zijn de projecties van deze stroom en ze zouden te zien zijn bij iedereen die mediteert. Van yogi's die "samana" oefenen wordt beweerd dat ze naar behoefte een vlammende aura zouden kunnen oproepen.
Vyana stellen het lichaam in staat zich uit te zetten en in te krimpen, zoals dat bijvoorbeeld bij spierbewegingen gebeurt.

De yoga- en hindoeïstische filosofie gaat er verder van uit dat deze levensstromen met elkaar in contact staan via de verschillende chakra's (Sanskriet voor "wielen"). In de meest gangbare filosofieën bestaan er zeven van deze chakra's of energiegebieden in ons lichaam. Ze draaien in hoge snelheid rond als een wiel en staan met elkaar in contact via een stelsel van nadi's, kanalen van levensenergie binnen het subtiele menselijk wezen (Sanskriet:kosha's). Het prana gaat bij de beoefening van yoga naar de verschillende delen van het lichaam, wat de mens een grotere vitaliteit oplevert. Technieken hiervoor zijn het richten van de aandacht, het inzetten van de ademhalingstechnieken uit de pranayama en het doen van meditatie. Het regelmatig beoefenen van pranayama ondersteunt het vermogen om prana mentaal te sturen en te beheersen, waarbij het prana wordt opgeslagen in de organen of chakra's.

Pranayama is al beschreven in vers 4.29 van de Bhagavad gita. De Bhagavad gita (letterlijk "Lied van de Heer") is onderdeel van een zeer omvangrijk episch gedicht, het Mahabharata (letterlijk "Groot India"), een belangrijk werk in de hindoeïstische filosofie. Het geschrift is een dialoog tussen God Krishna en prins Arjuna vóór de aanvang van een grote militaire slag op het veld van Kuruksetra (Bharatavarsa) in India van zo'n vijfduizend jaar terug.

De eerste beschrijving van prana komt voor in de Upanishaden, die een onderdeel zijn van de Shrutigeschriften; de oudste Upanishaden behoren tot de Vedische geschriften. Zij komen voor bij elk van de vier Veda's. Ze vormen als het ware een filosofisch aanhangsel bij de hymnen en voorschriften der Veda's. Het woord Upanishad betekent letterlijk: "neerzitten bij" en duidt op het zitten van de leerling aan de voeten van de meester. Vandaar dat Upanishad ook "onderricht" betekent. De onderrichtingen van de Upanishaden zijn uitgewerkt in de Vedantafilosofie.

Pranayama is het vierde pad van het achtvoudige yogapad in de Yogasoetra's. Hierin schrijft Patanjali onder andere:

Beheersing van de ademhaling komt veel vaker voor dan in de yoga alleen; zoals in revalidatie, sport en zang. In de yoga voert men de pranayamatechnieken vooral uit als ontspanningstechniek en voor het verhelpen van stressgerelateerde klachten. Verder voorziet de ademhaling het lichaam van zuurstof, nodig voor de verbranding, of de afbraak van stoffen waarbij energie vrij komt. Al beslaan de menselijke hersenen slechts 2% van het lichaamsvolume, ze gebruiken een tienvoud aan zuurstof in vergelijking met de rest van het lichaam en verbruiken een kwart van de totale energie. Ook stroomt 20% van het bloed voortdurend naar de hersenen. Zonder zuurstof sterven de hersenen.

Wetenschappelijk is de yoga-ademhaling onder andere onderzocht aan het "Columbia College of Physicians and Surgeons" in New York. Hieruit bleek dat de yoga-ademhaling een methode is die het autonome zenuwstelsel in balans brengt; ze bleek psychologische en stressgerelateerde klachten te beïnvloeden. De onderzoekers richtten zich op technieken uit de sudarshan kriya. Uit een ander Amerikaans onderzoek kwam naar voren dat ademhalingsoefeningen bijdragen aan een lager zuurstofverbruik, een lagere hartslag en een lagere bloeddruk, en dat ze verhoogde thèta-golven in EEG-metingen laten zien. Er is geen wetenschappelijke bewijs voor de effecten en het bestaan van prana of andere filosofieën rond "levenskracht".

In yogaseries zoals de Maangroet en de Zonnegroet beweegt het ritme van de ademhaling in één lijn mee met de asana's. In de genoemde groeten ademt de beoefenaar om de beurten per asana in- en dan weer uit. De Radja van Aundh wisselde het ritme van de ademhaling in de Zonnegroet af met, per asana, een inademing, dan een kumbhaka (adempauze) en dan een uitademing en in tandemoefeningen zoals de Vijf Tibetanen wordt een ademcyclus vaak in één heen- en weerbeweging voltooid. De volgende zes methoden geven aan hoe de verschillen tussen asana's meestal tot stand komen:

Kumbhaka is een pranayama waarbij de beoefenaar de ademhaling opschort. Dit kan zowel gebeuren nadat er volledig ingeademd of uitgeademd is, als gedurende een ademhalingsbeweging. Kumbhaka wordt in sommige gevallen ook wel alleen als benaming gebruikt voor de adempauze met "volle" longen; in dat geval heet de adempauze bij "lege" longen "shunyaka". Kumbhaka maakt vaker onderdeel uit van andere ademhalingstechnieken. Andere voorbeelden hiervan zijn de stambha vritti, tri bandha kumbhaka en vaya viya kumbhaka. Verder gebruikt men kumbhaka tijdens mantra's, zoals het geval is met de sargarbha sahita kumbhaka.

Iemand die kwakkelt met de gezondheid, moet voorzichtig zijn met alle pranayama's waarin hij of zij kumbhaka toepast. Daarnaast kan het inhouden van de adem tijdens lichamelijke oefeningen gevaarlijk zijn. Tijdens de in- en uitademing neemt namelijk de druk in de borstholte afwisselend toe en af. Tijdens een training wordt de adem zwaarder en in dat geval zijn de drukveranderingen nog groter. Wanneer men tijdens een training de adem inhoudt, is er geen natuurlijke vermindering van de druk, waardoor er te veel spanning komt te staan op de bloedvaten en het hart.

De yogaleer verbindt verschillende eigenschappen aan de inademing, de uitademing en de kumbhaka zijn. De inademing ("shwasa" of "puraka") staat in verbinding met "Ha" (zon) en staat voor verwarming, openheid, uitbreiding van bewegingen, ruimtelijkheid en het ontvangen van licht. De uitademing ("prashwasa" of "rechaka") staat in verbinding met "Tha" (maan) en staat voor tegengestelde kwaliteiten, zoals verkoeling, grensbepaling, aarding, gecentreerdheid en het loslaten van duisternis. Kumbhaka staat voor verbinding, balans of vereniging van "Ha" en "Tha" (hatha) en voor neutraliteit, kwetsbaarheid, stilte, een punt van mogelijkheden en harmonie van licht en duisternis.

Prachhardana is een voorbeeld van een pranayama met kumbhaka, waarin men via stoten uitademt en vervolgens de kumbhaka aanhoudt. De uitademing gaat gepaard met veel kracht, alsof er wordt overgegeven. De kumbhaka houdt men aan zolang dat nog goed voelt en vervolgens is er een moment van ontspanning en een gewone ademhaling. Deze pranayama heeft onder andere ten doel het concentratievermogen te ontwikkelen. Ook gebruikt men het om het terugtrekken van de zintuigen aan te leren, dat in de Yogasoetra's van Patanjali staat omschreven staat als pratyahara.

Er bestaan verschillende soorten pranayama, die de beoefenaar in sommige gevallen naast elkaar gebruikt. Het is geen doel op zich om zich blijvend aan de oefentechnieken vast te houden. Het zijn technieken die een ander doel nastreven, waaronder bijvoorbeeld ontspanning. De mens zal zich uiteindelijk het meest comfortabel voelen bij de volledige ademhaling. Een langzame, diepe en volledige ademhaling is belangrijk voor de uitscheiding van kooldioxide en de zuurstofopname in de longen. Tijdens een oefening bereikt men de maximale benadering indien de zuurstof rond de 10 à 20 seconden in de bronchiën blijft.

Ujjayi, ook wel "versterker-ademhaling", "oceaanademhaling" of "succesademhaling", genoemd, is een pranayama die al in de oude geschriften werd vermeld en is voornamelijk geliefd in de ashtanga vinyasa yoga, de oorspronkelijke vorm van poweryoga. Ujjayi is een sleutelbeenademhaling en zorgt ervoor dat er veel bloedcirculatie in de borstkas plaatsvindt. Hierdoor komt er een grote hoeveelheid energie vrij en bouwt het lichaam veel warmte op. Bij de beoefening van ujjayi transpireert men vaak dan ook rijkelijk.

Surya bhedana, ook wel de "zondoorborende ademhaling", is een pranayama waarbij het lichaam net als bij ujjayi veel warmte opbouwt. Tijdens de inademing houdt de rechterhand in de shiva mudra het linkerneusgat dicht, waardoor de inademing door het rechterneusgat, de pingala-nadi, plaatsvindt. Daarop volgt de adempauze van de kumbhaka met twee afgesloten neusgaten en vervolgens de beoefenaar met de jalandhara bandha uitademt door het linkerneusgat ida.

Chandra bhedana of "maandoorborende ademhaling" is een ademhaling die bij de traditionele pranayama's hoort. Chandra bhedana is een techniek die vroeger alleen aan gevorderde yogi's werd onthuld. Zij mochten hem daarbij alleen uitvoeren wanneer het tijdstip, de plaats, voeding en vasten erop afgestemd waren. Deze pranayama heeft tot doel overmatige hitte uit het lichaam te verdrijven en gal te verwijderen.

Brahmari noemt men ook wel de "zoemende ademhaling" en is een pranayama die gebruikmaakt van neusademhaling door beide neusgaten. Bij deze pranayama, die goed geschikt is voor beginnende beoefenaars, is de stemspleet gedeeltelijk afgesloten, waardoor er een snurkend geluid ontstaat bij de inademing en een zoemend geluid bij een verlengde uitademing. Deze pranayama zou vooral ook geschikt zijn voor zwangere vrouwen, als voorbereiding op de weeën. Verder raden yogi's hem aan voor zangers, als middel om de stembanden en de stem helderder te laten klinken.

Sitkari is de "sissende ademhaling" en vormt net als sithali een uitzondering binnen pranayama, aangezien de beoefenaar niet door de neus maar door de mond ademt. Bij sitkari drukt de tong tegen het verhemelte aan is de inademing langzaam. Hierbij ontstaat een sissend geluid. Hierop volgt een zo lang mogelijke kumbhaka en een uitademing door de neus.

Bhastrika wordt ook wel de "blaasbalg" genoemd, aangezien de buik net als een blaasbalg pompende bewegingen maakt. Bij bhastrika is er sprake van de middenrifademhaling. Bij bhastrika ligt in de regel met een duidelijke nadruk op de uitademing; deze is krachtig en actief, terwijl de inademing passief en reactief blijft. De uitademing vindt in deze oefening plaats met een krachtig intrekken van het buikoppervlakte naar binnen. Deze ademhaling wordt in een snel ritme meerdere keren kort, snel en sterk achter elkaar herhaald en fungeert de buik als pomp.
Kapalabhati, die net als agni prasana ook wel de "vuurademhaling" wordt genoemd, is een ademhaling uit de kundalini yoga die sommige yogi's niet tot de pranayama's rekenen. Kapalabhati valt namelijk (ook) onder de kriya's, de reinigingstechnieken binnen de yoga. Deze vuurademhaling heeft tot doel de luchtwegen fysiek te zuiveren van slijm en gal, met gebruikmaking van pompbewegingen met de buik. Kapalabhati is een ademhaling die men vaak verward met de bhastrika.

Agni prasana heeft net als kapalabhati ook wel de bijnaam vuurademhaling en is een traditionele pranayama uit de hatha yoga, die men niet tot de klassieke technieken rekent. Deze pranayama voert de beoefenaar uit vanuit de siddhasana, een van de kleermakerszithoudingen, en bestaat uit een snel opeenvolgende in- en uitademing van tussen de vijftien en dertig keer, waarbij de buik intrekt en uitzet. Deze pranayama heeft ook wel als doel om de spijsvertering te verbeteren en als afslankmiddel.
Murcha noemt men ook wel de "coma-ademhaling" of "stervende ademhaling", omdat de jalandhara bandha, het "kinslot", zo lang wordt ingezet totdat het punt van flauwvallen bijna is bereikt. Deze pranayama is bedoeld voor de meer gevorderde yogi's, omdat beginners er inderdaad bij kunnen flauwvallen. Verder roept een succesvolle uitvoering een ontspannen en halfbewuste flauwtegevoel op. Het beoefenen van Murcha is bedoeld als middel tegen angst, depressie en psychische stoornissen.

Sithali heet ook wel de "verkoelende ademhaling". Bij deze pranayama schuift de tong iets naar buiten en krult het aan de zijkanten omhoog. Hierdoor vormt de tong een soort rietje, om de lucht mee naar binnen te zuigen. Zowel sithali als sitkari werken verkoelend op het lichaam en stillen honger en dorst. Ze zijn daarom voor yogi's van nut tijdens warm weer of vasten.

Plavini, ook wel "drijvende lucht", is een pranayamatechniek, terwijl het dat eigenlijk ook weer niet is, aangezien men als het ware lucht "drinkt" en de lucht in de maag houdt. Een van de doelen van Plavini is het gebruik als middel tegen maagzweren, zuurbranden, overmatig eten en gasvorming. De buik zwelt met de techniek iets op en maakt het geluid van een trommel. Yogi's gebruiken het om het enkele dagen uit kunnen houden zonder voedsel en om het bloed sneller door het lichaam te laten stromen. Na de beoefening van deze pranayama zou men als een lotusblad op het water blijven drijven. Deze techniek is daarom geschikt voor gebruik in mineraalbaden of andere ontspanningsbaden. Hij kan echter ook gewoon zittend worden uitgevoerd in een kleermakerszit.

Er zijn verschillende traditionele pranayamatechnieken die niet in de klassieke geschriften voorkomen. Sommige zijn wel in de Hatha yoga pradipika opgenomen, die in de 15e eeuw werd opgeschreven door Swami Swatmarama. Ze zijn gedurende vele generaties overgeleverd omdat hun bruikbaarheid hebben bewezen bij het bereiken van de doelstellingen van yoga, zoals het vergroten van het eigen inzicht, de beheersing van de zintuigen en de eenwording met het innerlijke.

Verder hebben enkele Indiase yogascholen eigen pranayamatechnieken ontwikkeld, zoals de activerende ademhaling van Goswami Kriyananda. Volgens hem is er bij deze ademhalingstechniek sprake van een omgekeerde psychologie en dwingt het de spieren zich nog meer aan te spannen. Het effect hiervan is volgens de goswami dat het lichaam zich na deze pranayama-oefening extra zal ontspannen. Een beginner doet de pranayama-oefeningen aan het begin altijd minder intensief en voert het ritme op gedurende het verstrijken van de dagen of weken.

Volgens de klassieke raja yogaleer zijn "nadi's" de vitale levensstromen waar prana doorheen stroomt. Vergelijkbaar hiermee is het concept van de meridianen, die kanalen zijn voor qi. Er zijn veertien hoofdnadi's, waarvan shushumna, ida en pingala de belangrijkste zijn. Volgens de yogafilosofie activeert pranayama ze om het systeem te kalmeren.

Samanu is volgens de klassieke leer een van de belangrijkste yogamethoden om de nadi's te reinigen. Samanu is een combinatie van pranayama met de visualisatie van chakra's en mantra's, zoals van bijvoorbeeld de bija-mantras van aarde, vuur, lucht en maan. Samanu beoefent men om mentaal helderheid en sereniteit te voelen.

In anuloma viloma ademt men afwisselend door het ene en door het andere neusgat, in een verhouding van het tempo van 2 : 8 : 4 voor respectievelijk de inademingen, kumbhaka en uitademingen. Een ronde is hierbij als volgt opgebouwd:

Viloma is te omschrijven als "tegendraads" of "tegen de aard van de natuur ingaan". Dat komt ook overeen met deze pranayama, waarin de inademing en uitademing niet een voortdurende stroom kennen, maar een proces vormen van verschillende onderbrekingen, zodat het gehele proces van in- en uitademing vergroot. Deze pranayama bestaat uit twee fases, waarbij de beoefenaar in de eerste fase telkens wisselt tussen de inademing en een ademstop, net zo lang totdat uiteindelijk de longen vol zijn. In de tweede fase gebeurt dat juist bij de uitademing. Verder gaat de pranayama in beide fases gepaard met jalandhara bandha. Van deze pranayama wordt beweerd dat het een positieve uitwerking op de bloeddruk heeft: fase 1 voor een lage bloeddruk en fase 2 voor een hoge bloeddruk.

Anuloma gaat met het natuurlijke ritme mee. De inademing verloopt via beide neusgaten en na vijf seconden kumbhaka verloopt de uitademing de ene maal via het linkerneusgat en de volgende maal via het rechterneusgat. Deze pranayama staat bekend om een kalmerende werking en is daarnaast bestemd voor de bevordering van de spijsvertering en een goede nachtrust.

Pratiloma werkt tegengesteld aan anuloma. Bij pratiloma verloopt de "in"ademing de ene maal via het linker- en de volgende keer via het rechterneusgat. Na de kumbhaka gaat de uitademing via beide neusgaten. Ook deze pranayama kent een positieve invloed hebben op de nachtrust en het zou slijmoplossend werken en hulp bieden voor bijvoorbeeld astmapatiënten.

Bij nadi sodhana ademt de beoefenaar afwisselend door het linker- en rechterneusgat. De yoga schrijft aan beide neusgaten een andere energievorm toe. Het rechterneusgat (pingala) staat voor solaire energie (warmte, activiteit, mannelijke energie) en het linkerneusgat (ida) voor lunaire energie (koelte, passiviteit, rust, vrouwelijke energie). Nadi sodhana heeft tot doel evenwicht te brengen tussen deze twee polen en het de nadi's van blokkades te bevrijden.

Een andere wisselademhaling is sukha purvaka, die overeenkomsten vertoont met anuloma viloma. Het verschil is dat de kumbhaka bij suka purvaka langer aanhoudt. Deze pranayama voert men in een kleermakerszit uit door met de rechterhand in de shiva mudra afwisselend een neusgat af te sluiten en elke vijf seconden door het andere neusgat in te ademen. Bij de inademing wordt er geassocieerd dat de spirituele eigenschappen van liefde, vrede en vreugde mee naar binnen geademd worden en bij de uitademing dat de goddelijke eigenschappen naar buiten stralen en met al het andere leven gedeeld worden. Bij dagelijks beoefening wordt deze pranayama gewaardeerd dat het een helderdere en standvastigere geest brengt en een toename van de concentratie oplevert.

De neti's de ida en pingala noemt men de twee schalen. Ze staan symbolisch voor de maan- en de zonne-energie en in de mystiek ze hebben verschillende betekenissen. Ida is verbonden met de maan en staat voor introversie en vrouwelijke energie en een verkoelende werking; pingala is verbonden met de zon en staat voor extraversie en mannelijke energie en een opwarmende werking.

Het doel van de vaya viya kumbhaka is om de twee schalen (ida en pingala) in evenwicht te brengen. Bij deze pranayama staart de beoefenaar in de kleermakerszit naar het zogenaamde "zonnecentrum", het deel van de neuswortel dat tussen de wenkbrauwen begint en dat men in sommige tradities ook wel het "derde oog" noemt. Hij houdt dit gedurende twaalf tot vierentwintig neusademhalingen vol en voert tijdens een volledige uitademing drie bandha's uit, de jalandhara, mula en uddiyana bandha. Volgens Kriyananda verwijdert deze pranayama slijm uit de neus, keel en longen en is het daarom een middel tegen chronische verkoudheid. De kundalini-energie zou erdoor van onderaan de ruggengraat naar boven stijgen.

Sahita kumbhaka, ook wel "bahya abhyantara kumbhaka" of "tandemademhaling", is een andere techniek waarbij men de balans van de twee schalen zoekt. Deze pranayama is een zogenaamde tandemademhaling omdat er tussen de langzame in- en uitademingen kumbhaka's worden ingelast. De mantra die bij deze pranayama hoort, is "ohm aarah". Van Sahita kumbhaka wordt aangenomen dat het de concentratie verbeterd.

Een mantra is een lettergreep waarvan yogi's geloven dat de geluidstrilling in het causale en astrale universum bestaat. Vooral in India hechten yogi's veel waarde aan de mantra yoga, aangezien de mantra's tot stilte leiden en een meditatieve staat opleveren. Om is de moeder van alle mantra's en heet ook wel de oerklank van de schepping. Deze mantra is ook symbool van de wijsheid, omdat hij gezien wordt als de trillingsklank van Sri Brama. In de Yogasoetra's gebruikte Patanjali synoniemen voor het Goddelijke als de "Kosmische klank Ohm" en schreef hij verder over het "brommen van de Trillende Motor".

Volgens Bala Sahib, de Radja van Aundh, zouden de mantra's voor veel westerlingen duister, kinderachtig of niet zinvol lijken. De radja, die bekend is om zijn aandeel in de verspreiding van de zonnegroet, was echter van mening dat de stembanden evenveel baat bij beweging hebben als de spieren in het lichaam.

Ohm sahita rechaka is Sanskriet voor "Om tijdens de ademhaling". Bij beze pranayama is er in de middenrifademhaling sprake van een ononderbroken uitademing met een zacht zoemend geluid. De zoemtoon duurt rond de veertig seconden: dertig seconden voor de "o"-klank en tien seconden voor de "m"-klank van de ohm-mantra. Volgens Goswami Kriyananda gaat een yogabeoefenaar in deze zoemende toon op alsof hij "erin baadt" en verbetert hij de ademhaling, stabiliseert het intellect en maakt hij het bewustzijn rustiger.

Sargarbha sahita kumbhaka maakt gebruik van een mentale mantra. Tijdens een vast ritme zingt een beoefenaar in gedachten achtmaal "ohm" tijdens de inademing, tweeëndertig keer tijdens de kumbhaka en zestien keer tijdens de uitademing. Verder geschiedt de ademhaling afwisselend via het ene of andere neusgat.

Bij sapta vyahrita is er sprake van meerdere mantra's die in gedachten worden gezongen. Het nut van sapta vyahrita wordt erin gezien dat het dwalen van de gedachten ermee ophoudt en het denken overgaat naar concentratie en worden de intellectuele vermogens verbeterd. Het gaat om de volgende mantra's:

Samanu en sahita kumbhaka zijn twee andere, door mantra's begeleide pranayama's.

Een bandha is een combinatie van een asana met een pranayamatechniek en heeft als doel gebundelde hoeveelheden prana vast te houden en te gebruiken. Bij een bandha is er sprake van druk, samentrekking en kracht van of op de spieren. Het gebruik van bandha's komt vooral voor bij pranayama-oefeningen en een beoefenaar gebruikt soms ook enkele tegelijk gebruikt. Dit is vaak het geval bij de jalandhara en mula bandha, die de bedoeling hebben apana met prana verenigen. Uddiyana bandha heeft tot doel na een uitademing prana omhoog te stuwen, zodat het prana zich niet verspreidt maar in het lichaam vastgehouden blijft en elektrische stroom zich omzet in geestelijke energie.

De pranayama tri bandha kumbhaka voert een beoefenaar vanuit de vajrasana uit, terwijl hij op een moment de adem vastzet, ongeacht er op dat moment in- of uitgeademd wordt. Dan voert hij de jalandhara, mula en uddiyana bandha tegelijk uit en houdt hij de adempauze zo lang mogelijk vast. Het doel van deze pranayama is het verhogen van het concentratievermogen en het stabiliseren van de geest.

Prana apana samyukta is een pranayama voor gevorderden, voor het in evenwicht brengen van de op- en neergaande ademhaling. Volgens de klassieke leer worden tijdens deze pranayama in combinatie met de jalandhara en mula bandha apana met elkaar vermengd.

Bij de klassieke pranayama's surya bhedana, kapalabhati en murcha voert men meestal ook bandha's uit.

Een mudra is een bepaalde houding van de hand, die van dienst is tijdens het uitvoeren van meditatie of pranayama. Een mudra is soms nuttig, omdat de beoefenaar er de concentratie beter mee vast kan houden. Een yogi verklaart dit met het beter doorstromen van prana tussen de ene en de andere vingers, zoals in de jnana mudra of yoni mudra. Op andere momenten is een mudra puur praktisch van nut, daar vingers dan een neusgat afsluiten wanneer het de bedoeling is dat er door het andere neusgat ingeademd wordt.

Sarva dwara baddha noemt men ook wel "de op de zon gerichte ademhaling". In deze pranayama sluit de yogi na een volledige ademhaling alle zintuigen af met de yoni mudra en staart vervolgens naar het "zonnecentrum". Het is de bedoeling dat de beoefening helpt de concentratie te verhogen en de geest te stabiliseren.

Veel pranayamatechnieken voert men met mudra's uit, zoals bij de sukha purvaka en de surya bhedana.

Bij de volgende pranayama's ligt de nadruk op het wel of niet variëren met ritme en duur van de adembewegingen.

Bij Sama vritti is er sprake van een identieke beweging. Een beoefenaar wil in deze pranayama uniformiteit bereiken in de adembewegingen. Aan het begin houdt hij de adem nog niet in, maar na enkele cycli gebruikt hij een gelijkmatig verdeelde ademhaling van tien seconden voor zowel de inademing, de kumbhaka als de uitademing.

Bij visama vritti zijn de cycli van de inademing, kumbhaka en uitademing onregelmatig verdeeld. De tijdseenheden kunnen variëren van enkele tot vijf seconden en zijn als volgt verdeeld: eerst in de verhouding 1 : 4 : 2, vervolgens 2 : 1 : 4 en dan 4 : 2 : 1. Na drie volledige cycli volgt een volledige ontspanning bij een volledige ademhaling.

Stambha vritti is een pure kumbhakatechniek, doordat de nadruk ligt op de adempauze. Een beoefenaar kan deze techniek op twee manieren uitvoeren, met lege of met volle longen. Bij de uitvoering met lege longen ademt hij krachtig uit via de mondademhaling en sluit de mond zo lang als het goed voelt. Dit noemt men ook wel "lege schaal" (ida stambha vritti). In de stambha vritti met volle longen ademt hij snel en volledig door de mond in, zolang het goed voelt. Dit noemt men ook wel "volle schaal" (pingala stambha vritti). Bij de uitademing laat hij de lucht via de open mond snel los, maar gebruikt daarbij geen kracht.

Abhyantara bahya stambha vritti is een combinatie van de voorgaande pranayama's, sama vritti, visama vritti en stambha vritti en is een verlengde ademhaling in vier fasen. Bij deze pranayama wordt zo langzaam en rustig mogelijk ingeademd, houdt men vervolgens de kumbhaka zo lang mogelijk vast (zolang het goed voelt) en vervolgt dan zo langzaam en rustig mogelijk met de uitademing. Hierop volgt weer een kumbhaka.

Dirgha sukshma is een verlengde krachtige ademhaling, waarbij een beoefenaar – net als bij suksama shwasa prashwasa – een stukje katoen met de adem verplaatst. De afstand tussen het stukje katoen en de neus maakt hij in het geval van deze pranayama geleidelijk groter. De ademhaling verbetert zich bij de verruiming van de afstand eerst in het hart, dan in de navel, vervolgens onderaan de wervelkolom tot uiteindelijk in de voeten. Het oefenen levert een steeds dieper en krachtiger ademhaling op, terwijl de adembeweging toch rustig blijft. De bedoeling ervan is het kalmeren van de geest en het versterken van meditaties.

Bij suksama shwasa prashwasa is het juist de bedoeling dat het stukje katoen niet door de adem verplaatst. Bij deze techniek verkleint men geleidelijk de afstand tussen het stukje katoen en de neus. Het doel is hierbij dat de uitademing zich ontwikkelt tot een gelijkmatige, zachte en rustige in- en uitademing. Deze pranayama heeft een vergelijkbare uitwerking als de "dirgha sukshma".

Chatur mukhi heeft ook wel de bijnaam "bevrijdende ademhaling in vier fasen" en begint in de kleermakerszit. De beoefenaar draait het hoofd wordt naar de linkerschouder en ademt via beide neusgaten in en direct weer krachtig via het linkerneusgat uit. Daarop vervolgt hij dezelfde techniek op een tegengestelde manier. De bedoeling van deze pranayama is het versterken van de zenuwen in de keel, nek en neus en het reinigen van de astrale kanalen van het subtiel lichaam, met name de pingala en ida.





</doc>
<doc id="109104" url="https://nl.wikipedia.org/wiki?curid=109104" title="Hernia nuclei pulposi">
Hernia nuclei pulposi

Hernia nuclei pulposi of hernia van de tussenwervelschijf, is een aandoening van de rug (rughernia) of de nek (nekhernia) waarbij de tussenwervelschijf uitstulpt. In de geneeskunde wordt deze aandoening vaak afgekort tot HNP. Hierbij kunnen zenuwen bekneld raken, waarbij ernstige pijn kan ontstaan, of zelfs uitval van de zenuw, resulterend in spierfunctieverlies (bijvoorbeeld onvermogen de voet naar de scheen toe te trekken) of een 'doof' gevoel. De pijn kan mild zijn, maar ook zo ernstig dat de patiënt zich slechts op handen en voeten kan voortbewegen.

De wervelkolom bestaat uit 7 nekwervels, 12 borstwervels, 5 lendenwervels, het heiligbeen (5 aaneengegroeide wervels) en het staartbeen (4 of 5 aaneengegroeide wervels). De wervels zijn van elkaar gescheiden door een tussenwervelschijf, zodat de wervelkolom bewegingsvrijheid krijgt. Deze 24 tussenwervelschijven bestaan uit een taai buitenste omhulsel van vezelig kraakbeen (Latijn: "anulus fibrosus") met in het midden een geleiachtige kern (Latijn: "nucleus pulposus"). Bij grote belasting kan de omhulling scheuren en de geleiachtige kern naar buiten stulpen. In het wervelkanaal bevindt zich het ruggenmerg, waaruit de segmentale zenuwen ontspringen. De oorsprong van zo'n zenuw heet de zenuwwortel. De uitpuilende kern van de tussenwervelschijf kan op de zenuw drukken waar deze tussen de wervels door het wervelkanaal verlaat. In zeldzame gevallen kan hij op een aantal zenuwen in het ruggenmergskanaal zelf drukken. Dit is een spoedgeval wanneer het de sacrale en/of laag-lumbale uittredende zenuwen betreft (caudasyndroom).

De meeste hernia's (90%) ontstaan tussen de 3e, 4e en 5e lendenwervel, of tussen de 5e lendenwervel en het heiligbeen. Dit zijn ook de zwaarst belaste tussenwervelschijven.

Ongeveer 1 op 8 hernia's is een nekhernia. Nekhernia’s komen minder frequent voor omdat nekwervels nauwelijks druk te verwerken krijgen. De meest voorkomende nekhernia's liggen tussen de 5e en de 6e (C5-6) halswervel en tussen de 6e en de 7e (C6-7), maar ze kunnen ook op andere plaatsen binnen de halswervelkolom optreden (behalve tussen C1 en C2, want daar zit géén tussenwervelschijf).

Hernia’s in de borstwervels zijn het zeldzaamst 0,5% van de gevallen, omdat die wervels vastzitten in de borstkas en ze zich nauwelijks kunnen bewegen.

Er is niet echt een duidelijke oorzaak van HNP. In sommige families komt het meer voor dan in andere, en er is bijvoorbeeld niet aangetoond dat zwaar werk en veel tillen vaker tot een HNP leidt. Niettemin is iedere individuele hernia toch het gevolg van een letsel dat door een grote drukverhoging in de tussenwervelschijf ontstaat, meestal bij zwaar tillen of een ongewone beweging. Dit kan ook optreden bij ongetrainde mensen die niet geregeld zwaar werk doen.

Bij mensen ouder dan 60 komt hernia doorgaans niet meer voor, omdat hun nuclei pulposi bijna volledig zijn verdroogd en ingezakt, en ze dus ook niet meer kunnen uitpuilen. De meeste hernia’s komen voor bij mensen met een leeftijd tussen 40 en 60 jaar. Niettemin zijn hernia's onder de 40 jaar ook vaak voorkomend.

De diagnose kan worden vermoed door een aantal verschijnselen:
Een op een hernia lijkend beeld betreft de discuspropulsie. Daarbij is de discus niet gescheurd, maar wordt deze in zijn geheel naar buiten gedrukt. De pijn lijkt op de uitstralende pijn bij een hernia, maar is in feite een 'referred pain' en gaat niet gepaard met verminderde spierfunctie of een verminderd gevoel. Met oefeningen die de lordose van de rug versterken, kunnen de pijnklachten sterk verminderen.

De diagnose kan met zekerheid worden gesteld door:
Bij lang niet iedereen bij wie aan een HNP wordt gedacht wordt dit vermoeden door de MRI-scan bevestigd.

De meeste gevallen van HNP worden, net als de meeste andere soorten lage rugpijn, vanzelf beter door het laten verstrijken van tijd. Het houden van bedrust wordt niet aangeraden; soms kan de patiënt echt niet anders, maar de genezing wordt er eerder door vertraagd dan bespoedigd; dit is in vergelijkend wetenschappelijk onderzoek aangetoond. Algemeen wordt aanbevolen pijnstillers te nemen en daarnaast zo veel mogelijk actief te blijven maar geen activiteiten langdurig te doen. Dat houdt in: geregeld afwisselen van de lichaamshouding tussen liggen, staan, zitten, en lopen. Aangeraden wordt niet zwaar te tillen en voorzichtig te bukken. Men kan proberen de normale werkzaamheden geleidelijk te hervatten in de loop van een of enkele weken. Hierbij heeft een vast, tijdsgebonden schema de voorkeur. Het is niet verstandig om te wachten tot men pijnvrij wordt, of stoppen met bewegen als men pijn krijgt; er ontstaat snel een vicieuze cirkel met spierpijn, gespannen spieren en bewegingsangst. Fysiotherapie of oefentherapie heeft in het acute stadium geen bewezen nut. Bij de behandeling later en de preventie van een volgende episode ligt dit anders: met name een goede conditie van de spieren van de wervelkolom en de buikspieren werken dan preventief.

Ingeval de klachten lang duren (langer dan ca. 6 weken) kan worden besloten tot operatief ingrijpen. Dit is meestal niet nodig; afhankelijk van het land waarin de lijder woont, is de kans op een operatie ongeveer 3% (Schotland) tot 20% (VS) procent (in Nederland ongeveer 5 a 6%). Kijkt men op langere termijn (4 jaar), dan blijken uit recent Amerikaans onderzoek (2008) de resultaten in de groep patiënten die geopereerd werd statistisch significant beter.

De patiënt heeft echter vaak (onterecht) het idee dat operatie een wondermiddel is en dringt er vaak sterk op aan te worden geopereerd. Frappant detail is dat operaties bij rokers eerder nodig blijken en slechtere resultaten geven dan bij niet-rokers. De absolute operatie-indicatie is indien er verlammingsverschijnselen ontstaan. Het uitvallen van de sluitspieren (caudasyndroom) is bijna altijd reden voor een spoedoperatie. De relatieve operatie-indicatie is indien er zoveel pijn bestaat dat de patiënt niet meer goed kan functioneren. Er zijn twee andere relatieve indicaties om eerder dan de in verschillende artikelen in 'Spine" gepubliceerde 6 tot 8 weken te wachten (omdat in die periode 80% van de hernia's door het lichaam zelf wordt opgelost).
Dat zijn een parese (gedeeltelijke of hele spieruitval van de betreffende gecomprimeerde zenuwwortel) en privé- of beroepsomstandigheden die uitstel en langer wachten niet verantwoord maken.

Een herniaoperatie wordt onder narcose, onder spinale anesthesie (alleen verdoving van de lendenwervelkolom en de benen via een prik in de rug) of analgo-sedatie uitgevoerd.

Iedere hernia operatie kent het risico op complicaties. Het betreft bijvoorbeeld een nabloeding, een infectie van wond of tussenwervelschijf, lekkage van hersenvocht, een trombosebeen en zenuwschade.

Herniaoperaties zijn de meest frequent door neurochirurgen uitgevoerde ingrepen. In 2009 werden jaarlijks ongeveer 11.000 herniaoperaties uitgevoerd in Nederland, waarvan ruim 9000 door neurochirurgen werden uitgevoerd.

Operatief ingrijpen wordt vrijwel altijd gevolgd door fysiotherapie die erop gericht is de patiënt weer volledig te mobiliseren.

Hierbij ligt de patiënt op zijn buik op een speciaal kussen of in knie-ellebooghouding. De chirurg zal door een kleine insnede in de rug de wervelkolom langs achter benaderen, tussen twee wervelbogen de ruggenmergzak en de zenuwwortels opzoeken en eromheen en ertussen op zoek gaan naar de hernia. Hierbij moeten zenuwwortels wat opzij gelegd en dus gemanipuleerd worden. Deze operatie gebeurt onder rechtstreeks zicht, met de operatiemicroscoop, met een endoscoop (micro-endoscopische discectomie), via een kijkbuis (microtubulaire discectomie) of via een endoscoop ingebracht ter hoogte van het zenuw kanaal bij een patiënt in zijligging (PTED). Het kapotte stuk tussenwervelschijf wordt opgezocht en verwijderd. Ten slotte gaat de chirurg met speciale instrumenten tussen de wervellichamen om te zien of er nog andere losse stukken zitten die eveneens dienen te worden verwijderd. De wond wordt gesloten en de patiënt op zijn rug in bed gelegd.

Het is nooit aangetoond dat de ene methode beter is dan de andere, zodat iedere neurochirurg zal kiezen voor die operatietechniek waarin hij/zij vertrouwen heeft, toegespitst op de specifieke problematiek van de individuele patiënt.

In tegenstelling tot rughernia’s worden nekhernia’s meestal niet via de achterkant van het lichaam geopereerd, maar voorlangs via de hals. De verschillende aanpak heeft te maken met het centrale kanaal in de wervelkolom dat van de nek naar de onderrug loopt. Ter hoogte van de rug zit daar de paardenstaart, en deze bundel zenuwen kunnen chirurgen makkelijk opzij trekken om een hernia weg te halen. In de nek ligt dat moeilijker, omdat daar nog geen zenuwen zitten, maar het ruggenmerg, wat het verlengde is van het hersenweefsel. Omdat dit erg kwetsbaar is, opereren artsen een nekhernia doorgaans langs de hals. Bijkomend voordeel daarvan is dat er aan de voorkant van de wervelkolom geen spier zit waar de chirurg doorheen moet, dus dat de arts sneller aan de hernia kan én de patiënt achteraf sneller recupereert.

Dit is de meest voorkomende benadering bij een nekhernia: de microchirurgische "cervicale anterieure discectomie" (CAD) met verwijdering van de hernia. Daarbij wordt een kleine incisie gemaakt in de linker of rechter halsregio. Via de bestaande ruimte tussen enerzijds de slokdarm en de luchtpijp en anderzijds de vaatzenuwbundel wordt de zieke tussenwervelschijf vrijgelegd en van voor naar achter verwijderd waardoor ten slotte ook de uitpuiling in het wervelkanaal weggenomen wordt. Degenen die deze benadering toepassen doen deze operatie met of zonder vastzetten van de wervels aan elkaar (spondylodese) en met of zonder discusprothese:
De wond wordt daarna gehecht en er kan een wonddrain worden achtergelaten. De drain zorgt ervoor dat overtollig bloed en/of wondvocht kan worden afgevoerd. De drain wordt, afhankelijk van de productie, meestal een dag na de operatie verwijderd.

Ook voor deze operatie is nooit aangetoond dat de ene methode beter is dan de andere, zodat iedere neurochirurg zal kiezen voor die operatietechniek waarin hij/zij vertrouwen heeft, toegespitst op de specifieke problematiek van de individuele patiënt. Voor een anterieure discectomie en fusie bedraagt de herstelperiode 6 tot 12 weken.

In sommige gevallen, bij zeer zijdelings gelegen hernia’s, kan via een benadering van achter in de nek (foraminotomie) de discushernia verwijderd worden. De tussenwervelschijf wordt dan niet uitgeruimd. De patiënt ligt bij deze ingreep op de buik, terwijl het gezicht recht naar beneden wordt gehouden met behulp van een speciale hoofdsteun of een hoofdklem. Sommige neurochirurgen geven er de voorkeur aan de operatie uit te voeren met de patiënt in zittende houding, waarbij de operatietafel in de vorm van een fauteuil wordt gebracht en de nek met behulp van een hoofdklem in de rechte stand wordt gehouden. In alle gevallen wordt, op de plaats waar de doornuitsteeksels van de ruggengraat kunnen worden gevoeld, een lengte snede in de huid van de nek gemaakt. Vervolgens worden de nekspieren aan de kant van de hernia losgemaakt van de doornuitsteeksels en de bogen van de wervels, in het gebied waar zich de hernia bevindt. Als de wervelbogen waarachter zich de hernia bevindt zijn vrijgemaakt van het spierweefsel, zal een stukje van de bogen worden weg geknabbeld, tezamen met een deel van de gewrichtjes van die twee wervels. Daarmee kan het wortelkanaal geheel worden blootgelegd en kan de zenuwwortel worden vrijgemaakt. Door de zenuw vervolgens opzij te houden, kan de hernia worden opgespoord en met behulp van een speciaal paktangetje worden verwijderd. De herstelperiode voor deze ingreep is relatief kort: 2 tot 4 weken.

Zoals bij iedere operatie zijn er ook aan de operatie van nekhernia risico's verbonden. De kans dat die optreden is echter zeer gering. Er kan een toename van de uitvalverschijnselen (verlammingen, gevoelsverlies) optreden, meestal omdat men heeft moeten manipuleren aan een reeds te erg beknelde zenuwwortel. Een ontsteking van de operatiewond of van de tussenwervelruimte komt een enkele keer voor en ook nabloeding in het operatiegebied kan optreden. Vaak bestaan er kortdurend wat klachten van spreken (schorre stem) en slikken (pijn bij het slikken, of het gevoel van "een brok in de keel") bij patiënten die een nekoperatie langs de voorkant ondergaan hebben. Beschadiging van een stembandzenuw met (al dan niet voorbijgaande) heesheid is een zeldzame complicatie. Nog veel zeldzamer, maar wel ernstig, is beschadiging van de slokdarm of van het ruggenmerg.



</doc>
<doc id="109109" url="https://nl.wikipedia.org/wiki?curid=109109" title="Hernia diaphragmatica">
Hernia diaphragmatica

Het middenrif is een platte spier die de scheiding vormt tussen borstholte en buikholte. In deze spier zit een opening waardoor de grote bloedvaten en de slokdarm kunnen passeren. Bij een hernia diaphragmatica, hernia hiatus oesophagi of middenrifbreuk is de opening waar de slokdarm doorheen gaat vergroot en kan een deel van de maag via deze hernia doorglippen naar de borstholte. Een middenrifbreuk kan verworven zijn ("ICD-10" K44) of aangeboren ("ICD-10" Q79.0).

De oorzaken van een hiatus hernia zijn vaak niet bekend. Soms gaat het om een aangeboren zwakte van de wand van het middenrif, om een buikletsel, om verhoogde druk in de buik als gevolg van een zwangerschap en bevalling of van inspanningen bij hoestbuien en ontlasting. Ook roken, chronische constipatie en overgewicht kunnen deze aandoening in de hand werken. Ook de leeftijd verhoogt het risico op het ontstaan van een hiatus hernia. Zo zou naar schatting meer dan 60% van de 60-plussers last hebben van een glijbreuk.

Er wordt een onderscheid gemaakt tussen vier verschillende types:

De ernst van een middenrifbreuk is afhankelijk van de grootte. Een kleine hernia geeft gedurende het leven vrijwel geen klachten, of slechts geringe klachten van oesofageale reflux. In zo'n geval is geen interventie nodig of kan worden volstaan met medicatie (maagzuurremmers). Vaak wordt een kleinere hernia bij toeval ontdekt.

Grote middenrifbreuken waarbij de gehele maag in de borstkas is komen te liggen geven vaak andere klachten dan kleine breuken. Waar bij kleine breuken vooral zuurbranden en oprispingen op de voorgrond staan, geven grote breuken en intra-thoracale magen vooral slikklachten en passageklachten van het voedsel. Door de nieuwe ligging van de maag in de borstkas komt ook de linker long in de verdrukking waardoor benauwdheidsklachten kunnen optreden.

In principe is het hebben van een middenrifbreuk geen reden tot opereren. Pas wanneer er sprake is van klachten die aantoonbaar het gevolg zijn van de middenrifbreuk is er een indicatie tot operatie. Wanneer wordt gekozen voor een operatieve behandeling zal gebruik worden gemaakt van sleutelgatchirurgie. Hierbij worden via een aantal kleine openingen (1cm) in de buikwand een camera en instrumenten ingebracht. Eerst wordt de maag en het middenrif in beeld gebracht. Als de maag richting de borstkas is gegleden dan wordt deze weer naar beneden verplaatst. De opening in het middenrif wordt met een paar hechtingen kleiner gemaakt waarna de overgang van de slokdarm naar de maag wordt versterkt (fundoplicatie).

Wanneer bij de geboorte al een groot hernia diaphragmatica aanwezig is, en een deel van de buikorganen in de borstholte ligt, dan is een operatie veelal noodzakelijk. Bij een grote breuk die al bij de groei van een kind in de baarmoeder aanwezig is, kan het zijn dat longen en/of hart onvoldoende tot ontwikkeling zijn gekomen. Afhankelijk van hoe de algemene gesteldheid is, en of hart en longen voldoende ontwikkeld zijn, is de overlevingskans ca. 65%.

In Nederland worden jaarlijks ca. 60 kinderen geboren met deze aandoening, maar de ziekte kan ook op latere leeftijd ontstaan.



</doc>
<doc id="109111" url="https://nl.wikipedia.org/wiki?curid=109111" title="Hernia">
Hernia

Een hernia of breuk is de uitstulping van een orgaan of weefsel uit de lichaamsholte waar het normaliter in ligt.

Er bestaan verschillende hernia's. De meest voorkomende ontwikkelen zich in de onderbuik, als een zwakte van de buikwand evolueert tot een lokaal gat, of "defect" waar de uitstulping optreedt. Zie liesbreuk en navelbreuk.

De bekendste is echter de hernia in de tussenwervelschijf, waarbij deze een uitstulping vertoont die de zenuwen afknelt, waarbij uitval in de benen of de armen optreedt. Een synoniem voor hernia is "breuk", maar dat woord suggereert een scheur of beschadiging, die er (behalve bij de "hernia nuclei pulposi") meestal niet echt is; het gaat dan vaak om het uitpuilen van buikinhoud door opgerekte structuren.

De meeste overige hernia's vallen in de ICD-10 onder K40-46


</doc>
<doc id="109285" url="https://nl.wikipedia.org/wiki?curid=109285" title="Kom op tegen Kanker">
Kom op tegen Kanker

Kom op tegen Kanker (KOTK) is de tweejaarlijkse solidariteitscampagne van de gelijknamige organisatie. De campagne wil het publiek sensibiliseren voor de situatie van de patiënt en zijn omgeving. En ze wil geld bij elkaar brengen om concrete projecten te realiseren, bijvoorbeeld voor kinderen met kanker, palliatieve zorg en psychosociale begeleiding van kankerpatiënten. Kom op tegen Kanker is een van de grootste geldinzamelingsacties in Vlaanderen.

In 1988 deed Kathy Lindekens een oproep voor een benefietactie ten voordele van kinderen met kanker. Ze mobiliseerde haar radiocollega's en dat leidde tot een benefietshow die op 14 mei 1989 werd uitgezonden op TV2. De toenmalige BRT vond dat het daar niet mocht bij blijven en zo is Kom op tegen Kanker ontstaan. De tweede campagne kwam er in 1991 en sinds dan is er één om de twee jaar.

De belangrijkste bron van inkomsten zijn de giften: mensen, verenigingen, bedrijven die rechtstreeks geld storten op de rekening van Kom op tegen Kanker. Daarnaast zijn er de vele spontane acties van mensen die kanker krijgen, die met de ziekte geconfronteerd worden in hun omgeving of die iemand verliezen aan kanker. De derde bron van inkomsten zijn de acties die Kom op tegen Kanker als model aanbiedt, namelijk de 1000 kilometer van Kom op tegen Kanker in het voorjaar en het Plantjesweekend in het najaar. En ten slotte is er de tweejaarlijkse, grote startshow op Eén.

Kom op tegen Kanker werft fondsen voor de Vlaamse Liga tegen Kanker. Er gaat geld naar een hele reeks projecten in de psychosociale zorg, naar kinderen met kanker, palliatieve zorg, zelfhulpgroepen, preventie en wetenschappelijk onderzoek.

In 2010-2011 was de actie gericht op het inzamelen van geld voor leukemiepatiënten, meer bepaald voor de Vlaamse "navelstrengbloedbanken". Op basis van het bloed in de navelstrengbloedbank kunnen er stamcellen gewonnen worden voor een stamceltransplantatie, een behandeling die men aan patiënten kan geven voor wie geen andere behandeling nog soelaas biedt. KOTK hoopte 1 miljoen euro te kunnen werven, wat zou toelaten om 1.000 monsters in te vriezen en tot 20 jaar in bevroren toestand te bewaren. De VRT besteedde extra aandacht aan de actie, onder meer op 26 februari 2011 een rechtstreekse show op de tv-zender "Eén". In die show werd 1.751.178 euro ingezameld: een recordbedrag. In de tv-show was de 6-jarige leukemiepatiënte Amber Jespers te zien die kort na de uitzending op 13 maart 2011 overleed.

In 2015 was het themalied Iedereen is van de wereld van The Scene. Zanger Thé Lau werd het gezicht van de campagne.

Kom op tegen Kanker maakte op 16 januari 2016 de netto opbrengst van 23.606.622 euro bekend. Nooit eerder haalde de geldinzamelingscampagne in twee jaar tijd meer geld op. De netto opbrengst lag 16% hoger dan in de periode 2012-2013.


</doc>
<doc id="109317" url="https://nl.wikipedia.org/wiki?curid=109317" title="Cisplatine">
Cisplatine

Cisplatine, (PtCl(NH)) is een cytostaticum, een middel tegen kanker, dat door middel van het leggen van crosslinks (dwarsverbanden tussen de strengen van het DNA) de DNA-synthese in de cel remt. De stof is ook bekend onder de naam cisplatinum (medische invalshoek), of cisplatina (meer chemische kijk). Het wordt al dan niet in combinatie met andere cytostatica, celgroeiremmers gebruikt als medicijn tegen onder andere uitgezaaid ovariumcarcinoom (eierstokkanker) en osteosarcoom (botkanker).
Cisplatine kent veel bijwerkingen, waaronder ernstige nefrotoxiciteit, beenmergdepressie, doofheid en misselijkheid. Het middel wordt voor wat betreft dat laatste met de huidige middelen tegen braken (anti-emetica) echter in veel gevallen wel beter verdragen.

Cisplatine wordt door het Internationaal Agentschap voor Kankeronderzoek geclassificeerd als waarschijnlijk carcinogeen voor mensen (groep 2A).



</doc>
<doc id="109660" url="https://nl.wikipedia.org/wiki?curid=109660" title="Strottenhoofd">
Strottenhoofd

Het strottenhoofd, kortweg strot of larynx is het orgaan in de hals van mensen en andere zoogdieren dat betrokken is bij de ademhaling, bescherming van de luchtpijp en het maken van geluid. Het strottenhoofd bevindt zich in de hypofarynx, beneden op dat punt in de keel waar luchtweg en voedselweg gescheiden worden (orofarynx). In het strottenhoofd bevinden zich de ware stemplooien of ware stembanden.

Het strottenhoofd bestaat uit een aantal kraakbenen onderdelen die verbonden zijn met pezen en spieren. Het strottenhoofd is in de hals opgehangen aan het tongbeen (os hyoideum). De voorzijde van het strottenhoofd is in de hals zichtbaar als de adamsappel, bij mannen meer dan bij vrouwen. 

De kraakbeenstukken van het strottenhoofd zijn:
Het cricoïd bevindt zich onder het schildkraakbeen, en verbindt het strottenhoofd met de luchtpijp (trachea). Het schildkraakbeen kan op het cricoïd in voor-achterwaartse richting kantelen door twee zijdelingse gewrichtjes. De epiglottis is een klep die passief het strottenhoofd kan afsluiten wanneer er wordt geslikt, waardoor er geen voedsel of vloeistof in de luchtpijp terecht kan komen. Het voedsel wordt vervolgens zijdelings van het strottenhoofd in de slokdarm geperst.

De ware stemplooien of stembanden zitten voorin aan het schildkraakbeen vast, ter hoogte van de adamsappel (pomum Adami). Ze verlopen in voor-achterwaartse richting naar de arytenoïden. Deze arytenoïden kunnen zijdelings verschuiven op het ringkraakbeen. Wanneer de arytenoïden in de middenpositie staan kan er stemgeluid worden gemaakt. Wanneer ze geheel naar buiten verschoven zijn, is de ademweg volledig vrij. In het strottenhoofd zijn naast de ware stemplooien ook valse stemplooien aanwezig. Deze liggen boven de ware stembanden en hebben dus met name een ondersteunende functie in het afsluiten van het strottenhoofd bij verslikken (aspiratie). De valse stembanden hebben zelf geen spieren die kunnen worden aangespannen om klanken te vormen. Ze dragen door hun ligging enigszins passief bij aan het vormen van klanken, echter zal dit onvoldoende zijn om een aandoening aan de ware stembanden volledig teniet te doen.

Het strottenhoofd wordt aangestuurd door de aftakkingen van de nervus vagus (tiende hersenzenuw):

De nervus laryngeus inferior stuurt de spieren aan die verantwoordelijk zijn voor de vorming van klank in de ware stembanden. 

De nervus laryngeus superior stuurt de spieren aan die verantwoordelijk zijn voor de kanteling van het schildkraakbeen.

Deze zenuwvertakkingen maken een grote omweg van de hersenen tot aan de grote aders komende uit het hart, om dan terug naar het strottenhoofd te gaan. Deze omweg is vreemd gezien de relatief korte afstand tussen de hersenen en het strottenhoofd. Deze immense omweg van de nervus vagus is waarschijnlijk ontstaan bij vissen als een verbinding tussen de hersenen en de kieuwen vlak bij het hart. De bocht die de zenuw bleef behouden bij latere vertebraten die een nek ontwikkelden. De omweg van de zenuwvertakkingen is een (onlogische of niet gecorrigeerde) historische erfenis van onze voorouders.




</doc>
<doc id="109851" url="https://nl.wikipedia.org/wiki?curid=109851" title="Pacemaker">
Pacemaker

Een pacemaker is een apparaat om het menselijk hart te ondersteunen. Aanvankelijk werden pacemakers gebruikt om een te traag hartritme (bradycardie) te corrigeren. Tegenwoordig worden ze ook gebruikt bij een te snel hartritme (tachycardie), en bij patiënten met een risico op een hartstilstand of met hartfalen. Het apparaat ter voorkoming van een hartstilstand wordt met implanteerbare cardioverter-defibrillator (ICD) aangeduid, en bij hartfalen wordt het apparaat een biventriculaire pacemaker genoemd. In het geval dat het hart stil komt te staan of onregelmatig klopt, zal de pacemaker een elektrische prikkel geven, waarmee de normale hartslag weer hersteld wordt. 


Het hart is met de pacemaker verbonden door elektrodes, deze worden ook wel leads genoemd.
De connectie van deze leads op de pacemaker is internationaal gestandaardiseerd, zodat pacemakers en leads van verschillende fabrikanten uitwisselbaar zijn.

Vroege pacemakers waren eenvoudige pulsgeneratoren, die met een vaste frequentie prikkels afgaven. Een moderne pacemaker wordt gestuurd door een microcomputer, en past zich aan aan het gedrag van de drager. Zo zal bij inspanning de hartfrequentie toenemen en als het hart van zichzelf al goed loopt zal de pacemaker niets doen.

Pacemakers worden gevoed door 2,5 volt lithium-iodine batterijen. Een pacemaker gaat zo'n acht tot tien jaar mee, daarna moet deze worden vervangen. De apparaatjes zijn klein; ongeveer 20 cc en 20 gram zwaar. Ze kosten gemiddeld zo'n 3000 euro. Omdat ze meestal vlak onder de huid geïmplanteerd worden, is dit geen ingrijpende zaak. Men verblijft meestal één nacht na de ingreep in het ziekenhuis ter observatie.
Bij het vervangen van de pacemaker (meestal na 8 à 10 jaar) wordt dit in dagopname geregeld, gezien de kleine ingreep.

De pacemaker stelt de drager in staat, meestal, om een langer, onbezorgder en kwalitatief hoogwaardiger leven te leiden.

Een pacemaker is geen apparaat dat dient voor reanimatie. In het algemeen is het zo dat een pacemaker patiënten die palliatieve zorg ontvangen niet langer in leven houdt. In de terminale fase is vaak sprake van sepsis, longziekte, bloedingen, nier- en/of leverfalen, waardoor het hart dusdanig verzwakt is, dat het meestal niet meer reageert op de pacemaker. Tevens is het zo, dat men op een bepaald moment in de terminale fase het apparaat kan uitzetten. Bijvoorbeeld op het moment dat de beademingsapparatuur wordt uitgezet.

In geval van een ICD ligt het wat complexer. Zo'n apparaat dient wel ter reanimatie. In een bepaald stadium van de terminale fase kan een werkend ICD ongepast zijn. Ook hier geldt dat men kan besluiten het apparaat uit te zetten. Bijvoorbeeld omdat de patiënt heeft aangegeven niet meer gereanimeerd te willen worden, omdat het ongepast is, of gewoon omdat de patiënt hem uit wil hebben. De pacemaker heeft een effect op de levensduur van de terminale patiënt, echter heeft dit geen effect op het lijden.

Na implantatie mag de patiënt enige tijd, vaak twee weken, niet autorijden. (Voor beroepschauffeurs kunnen andere regels gelden.)
Het belangrijkste advies om een correcte werking van het apparaat te garanderen, is het vermijden van sterke elektromagnetische straling.

Pacemakers worden onderverdeeld naar de plaats waar het hart geprikkeld wordt. Er kan sprake zijn van 1 lead, waarbij slechts 1 compartiment gestimuleerd wordt, hetzij de hartkamer hetzij de hartboezem. Er kan ook sprake zijn van 2 leads, waarbij doorgaans 1 lead in de boezem en 1 lead in de kamer gepositioneerd is.
Aangezien zowel gestimuleerd ("pacing") als gedetecteerd ("sensing") kan worden in de boezems en in de kamers, ontstond de noodzaak voor een duidelijke codering van de verschillende typen pacemakers.

Er is slechte gefixeerde pacing in de rechterhartkamer. Deze pacemakers worden niet meer gebruikt.

Zowel pacing als sensing in de rechterhartkamer. Bij een spontaan eigen signaal, gesensed in de rechterkamer, zal de pacing geïnhibeerd worden.
Dit type wordt veel gebruikt als sprake is van boezemfibrilleren gepaard met een traag kamerritme.

Zowel pacing als sensing in de rechterhartboezem. Bij een spontaan eigen signaal, gesensed in de rechterhartboezem, zal de pacing geïnhibeerd worden.
Dit type wordt veel gebruikt als sprake is van sinusarresten. De AV-geleiding moet dan wel intact zijn. Dit kan tijdens pacemakerimplantatie gecontroleerd worden middels bepaling van een wenkebachpunt. De AAI-pacemaker is de meest natuurlijke pacemaker die er is. De sinusknoop geeft een elektrische prikkel af aan de boezems. De boezems trekken hierdoor samen en het bloed wordt de kamers in gepompt. Wanneer er geen prikkel wordt gevormd door de sinusknoop, zal er geen boezemactiviteit zijn. De pacemaker valt in en geeft een spanningspuls af in het hart. De pacemakerdraad (lead) geeft de pacemaker informatie (in de vorm van een spanning) van wat er zich in de boezems afspeelt.

Zowel pacing als sensing in de rechterhartboezem en de rechterhartkamer. Dit type pacemaker heeft dus twee leads.
Dit type pacemaker wordt doorgaans gebruikt bij atrioventriculaire geleidingsstoornissen.

De laatste tijd zijn er pacemakers ontwikkeld met 3 elektrodes (rechterboezem, rechterkamer en linkerkamer) voor mensen met hartfalen.



</doc>
<doc id="110024" url="https://nl.wikipedia.org/wiki?curid=110024" title="Orgaan van Jacobson">
Orgaan van Jacobson

Het orgaan van Jacobson is het reukorgaan van slangen en sommige hagedissen zoals skinken en varanen. Ook zoogdieren zoals katten en honden hebben een dergelijk orgaan.

De wetenschappelijke naam van dit zintuig is het organum vomeronasale. De vomer (Latijn "ploegschaar") is het "ploegschaarbeen" in de neus. "Nasale" (Latijn "nasus", neus) betekent met betrekking tot de neus. Het orgaan is vergelijkbaar met de menselijke reuk- en smaakorganen neus en mond, omdat zowel de tong als een soort neusweefsel betrokken zijn bij het gebruik van dit orgaan. 

De werking is per diergroep iets verschillend. Een zoogdier ademt lucht in en voert die langs het orgaan van Jacobson. 
Een reptiel daarentegen steekt de tong uit, waarop geurdeeltjes blijven 'plakken', en vervolgens stopt het de uiteinden van de tong in een holte en strijkt deze langs het orgaan van Jacobson, waar de opgenomen deeltjes worden herkend door gespecialiseerde receptoren. De reactie van het dier is afhankelijk van het type geur dat wordt opgevangen, prooien, soortgenoten en vijanden kunnen met behulp van dit orgaan worden onderscheiden. Wanneer een slang een interessante geur denkt op te pikken gaat de tong sneller werken, vandaar dat bijvoorbeeld een slang al snel 'kwispelt' met de tong wanneer ze wordt verstoord. Het bewegen van de tong om geurdeeltjes op te pikken wordt ook wel tongelen genoemd.

Het orgaan van Jacobson is hiernaast schematisch weergegeven; het betreft in het voorbeeld de kop van een slang.

Zoals te zien is, hebben slangen meer weefsel in de neusholte dan in het orgaan van Jacobson, maar dit neusweefsel heeft door de grote effectiviteit van het extra orgaan waarschijnlijk langzaam de 'geurcellen' verloren, en dient enkel voor het bevochtigen van de lucht: het is een ondergeschikt reukorgaan dat veel minder kan waarnemen. Het orgaan van Jacobson wordt bevochtigd door een uitgroeiing van de traanklier.

Bij veel hagedissen is de tong spits, maar bij hazelwormen, slangen en varanen is ze gespleten. Dit geeft ze een veel grotere efficiëntie, omdat ze met een gespleten tong beter 'in stereo' kunnen ruiken. Ze kunnen dus waarnemen waar de geur sterker is, een aanduiding waar die wellicht vandaan komt. Ook de meeste zoogdieren (waaronder mensen) kunnen dat, omdat hun uitwendige neusopening uit twee neusgaten bestaat. Onder meer mensen kunnen echter moeilijker dan honden en andere zoogdieren met een natte neus de richting van luchtstromen vaststellen en dus waar een geur wellicht precies vandaan komt.


</doc>
<doc id="110032" url="https://nl.wikipedia.org/wiki?curid=110032" title="Muisarm">
Muisarm

Een muisarm is een blessure aan de arm-, nek-, pols- en schouderspieren, hoofdzakelijk ten gevolge van overdadig computer- en computermuisgebruik. Deze blessure behoort tot de groep van de RSI's of Repetitive strain injuries, hetgeen een verzameling van klachten is ten gevolge van het herhaaldelijk uitvoeren van eenzelfde beweging. Sinds 2004 wordt de groep van klachten over arm, nek en/of schouder ook wel benoemd als CANS.

De meest algemene symptomen die een muisarm met zich meebrengt zijn spierpijn en spiervermoeidheid, stijfheid van de spieren, krampen, een tintelend gevoel in de pols en arm, gevoelloosheid in de pols en arm, nekklachten en rugklachten.

Er wordt verondersteld dat zowel fysieke als mentale oorzaken kunnen bijdragen aan het ontwikkelen van een muisarm.

De fysieke oorzaken kunnen in twee groepen worden opgedeeld: De statische en dynamische belasting.


Mentale problemen, waaronder hoofdzakelijk stress, worden vaak toegeschreven als mogelijke oorzaken van muisarm. Stress zorgt voor spanningen in het lichaam en voor een vermindering van de weerstand.

Er bestaat geen specifieke behandeling om muisarm te genezen. Rust, sport en het tijdelijk niet gebruiken van de gekwetste lichaamsdelen zijn echter belangrijke factoren in het genezingsproces van deze blessure. Een muisarm kan voorkomen worden door het matig gebruik van computers en computermuizen en ook het aannemen van een goede houding is bevorderlijk voor de preventie hiervan.

Om een muisarm te voorkomen, worden veel maatregelen genoemd:
Daarnaast zorgt een goede conditie en voldoende lichaamsbeweging ervoor dat een muisarm minder makkelijk kan ontstaan.



</doc>
<doc id="110597" url="https://nl.wikipedia.org/wiki?curid=110597" title="Patrik Vankrunkelsven">
Patrik Vankrunkelsven

Patrick Jules Maria (Patrik) Vankrunkelsven (Geel, 2 mei 1957) is een Belgisch huisarts, docent en politicus voor Open Vld, voorheen voor de Volksunie en spirit.

Hij behaalde zijn diploma Latijn-Wiskunde aan het Sint-Jan Berchmanscollege in Diest. Daarna studeerde hij geneeskunde aan de Katholieke Universiteit Leuven. Hier behaalde hij het diploma van huisarts. Later promoveerde hij tot doctor in de medische wetenschappen met een proefschrift over allergieën.

Hij begon zijn politieke carrière als gemeenteraadslid in Laakdal na de lokale verkiezingen van 1982. Dit mandaat combineerde hij met een praktijk als huisarts. In 1989 trad hij toe tot het partijbestuur van de Volksunie. In 1992 klom hij op tot ondervoorzitter van deze partij. Twee jaar later (1994) kwam daar een mandaat als burgemeester van Laakdal bij. In 1998 volgde hij Bert Anciaux op als partijvoorzitter. In 1998 verloor hij zijn vrouw na een strijd tegen een hersentumor. Vankrunkelsven bleef achter met vier jonge zonen. Hij leidde de partij nog tot 2000, wel bleef hij lid van het partijbureau. Hij werd opgevolgd door Geert Bourgeois. In 1999 werd hij verkozen tot senator, een jaar eerder, in 1998, werd hij actief als deeltijds docent huisartsgeneeskunde aan de KU Leuven.

Bij de ontbinding van de Volksunie in 2001 koos hij aanvankelijk voor haar links-liberale opvolger Spirit. Toen echter bleek dat deze in kartel met de sp.a zou gaan, stapte hij over naar de VLD. Bij deze partij werd hij tot de linkse vleugel gerekend. Hij behield zijn mandaat als senator na de federale verkiezingen van 2003 en zou uiteindelijk senator blijven tot in 2010. Bij de lokale verkiezingen van 8 oktober 2006 verloor zijn kartelpartij "Pro-Laakdal", ook wel "Nieuw-VLD" geheten, zowat de helft van haar zetels in de gemeenteraad, terwijl de CD&V juist fors vooruit ging. Hierdoor moest hij de burgemeesterssjerp inleveren. 

Sinds 5 juni 2007 mag hij zich ridder in de Leopoldsorde noemen. Eind 2009 kondigde hij aan de politiek te verlaten om zich opnieuw op zijn artsenpraktijk en zijn profstatuut aan de universiteit toe te leggen., dit naar aanleiding van een meningsverschil rond het rookverbod in de horeca: Vankrunkelsven wilde een totaalverbod in 2012, zijn partij niet. Ook vroegere botsingen met de VLD-/Open Vld-partijlijn speelden mee in zijn beslissing. Daarnaast kwam het datzelfde jaar tot een conflict met Knack-hoofdredacteur Rik Van Cauwelaert nadat het weekblad bekend had gemaakt dat er twee klachten wegens stalking tegen hem liepen. Journalist Koen Meulenaere noemde Vankrunkelsven in zijn satirische stukjes een tijd lang steevast 'Kabouter Drift' uit Laakdal.

In 2010 cumuleerde hij negen mandaten, waarvan vijf bezoldigde. Een jaar later werd hij verkozen tot voorzitter van het Rodenbachfonds. In deze functie volgde hij Thea Peeters op. Bij de gemeenteraadsverkiezingen van 2012 kwam hij op met de lokale partij Stem!. Als lijstduwer behaalde hij 595 voorkeurstemmen en werd verkozen. Hij behaalde het hoogste aantal voorkeurstemmen op de lijst.

In 2014 werd hij aangeduid als regeringscommissaris bij het Openbaar Psychiatrisch Zorgcentrum Geel.

Hij is een militant pacifist die al meerdere malen gearresteerd werd tijdens bomspotting-acties bij de NAVO-basis bij Kleine-Brogel.



</doc>
<doc id="110636" url="https://nl.wikipedia.org/wiki?curid=110636" title="Doxorubicine">
Doxorubicine

Doxorubicine (Adriblastina®, Caelyx®, Doxorubin®) is een cytostatisch (celremmend) antibioticum geproduceerd door de Streptomyces peuceticus var. caesius en behoort tot de antracyclinederivaten.

Het middel wordt gebruikt bij de chemotherapie van diverse soorten kanker, al dan niet gecombineerd met andere cytostatica. Doxorubicine is geregistreerd voor:

De dosering van doxorubicine is afhankelijk van de indicatie voor het gebruik van het middel en de kuur waarin het gebruikt wordt. De dosering zal over het algemeen liggen tussen 25 – 75 mg/m² lichaamsoppervlak (=BSA). In totaal over alle kuren mag een patiënt 550 mg/m² doxorubicine toegediend krijgen. De dosering zal worden verlaagd, wanneer de patiënt leverfunctiestoornissen heeft (verlagen op geleide van de serumbilirubineconcentratie), bij een verminderde hartfunctie (vooral bij een verlaagd linkerventrikelejectiefractie) of beenmergdepressie.

De bijwerkingen van het middel kunnen onder andere zijn:

Enkel gespecialiseerde artsen met ervaring in het gebruik van doxorubicine mogen het middel voorschrijven. De toediening van het middel mag enkel onder toezicht van een deskundige gebeuren, wat neerkomt dat het middel enkel in ziekenhuizen op afdelingen met oncologische verpleegkundigen geschiedt.

Doxorubicine wordt door het Internationaal Agentschap voor Kankeronderzoek geclassificeerd als waarschijnlijk carcinogeen voor mensen (groep 2A).


</doc>
<doc id="110703" url="https://nl.wikipedia.org/wiki?curid=110703" title="Alcoholische drank">
Alcoholische drank

Een alcoholische drank is een drank die alcohol (om precies te zijn: ethanol) bevat. Alcoholische dranken worden verkregen door gisting van suikerhoudende vloeistoffen uit:
Indien het resultaat uit de vloeistoffen wordt gedestilleerd, wordt er een sterk alcoholische drank verkregen.

Dranken die minder dan vijftien volumeprocent alcohol bevatten zijn licht- of laag-alcoholisch en worden 'zwak alcoholisch' genoemd. Dranken die meer dan vijftien volumeprocent alcohol bevatten zijn hoog-alcoholisch en worden 'sterk alcoholisch' genoemd.

Sommige wijnsoorten, te weten port, sherry en vermout (PSV), hebben een alcoholpercentage dat boven de 14,9 vol.-% ligt, maar worden toch gerekend onder de zwak-alcoholische dranken. Deze dranken werden voorheen van druivensoorten gemaakt die een hoger suikergehalte hadden dan andere druivensoorten en het alcoholpercentage door natuurlijke gisting kwam daardoor hoger uit. Deze wijnsoorten worden niet gedestilleerd en mogen daarom zwak-alcoholisch heten.

Door destillatie van een laag-alcoholische drank (of vloeistof) wordt een hoog-alcoholische drank ofwel een "gedistilleerd" verkregen, zoals whisky, cognac of rum. Ook likeur wordt tot de hoog-alcoholische dranken gerekend. Een hoog-alcoholisch drank wordt ook wel aangeduid als "sterkedrank". Op de verpakking van alcoholische dranken staat het alcoholpercentage vermeld.

Dranken waaraan alcohol onttrokken is, zijn daardoor veranderd van smaaksensatie. Wijn en bier smaken niet alleen anders, ook zijn zij dan strikt genomen geen wijn of bier meer vanwege het authentieke onderdeel alcohol. De minerale oliën, geur- en smaakstoffen in de dranken gedragen zich zonder alcohol anders. Desondanks gaf 46% van de Nederlandse bierdrinkers in 2013 aan wel eens alcoholvrij bier te drinken.

Alcoholische dranken mogen in België niet aan jongeren onder de 16 jaar worden verkocht of geschonken worden. Voor sterkedrank geldt een minimumleeftijd van 18 jaar.

In Nederland is het sinds 1 januari 2014 verboden om alcoholische dranken te verkopen of te schenken aan jongeren onder de 18 jaar. Er is de Drank- en Horecawet en een bepaling over openbare dronkenschap.

Onder andere omdat alcoholische dranken bij veelvuldig gebruik verslavend en schadelijk voor de gezondheid zijn, wordt door de overheid op alcoholische dranken accijns geheven. Dit is een aanzienlijke inkomstenbron van de overheid.

Alcoholhoudende dranken zoals bier, wijn, likeur en jenever zijn een sociaal geaccepteerd genotmiddel. Alcohol wordt vanwege de fysiek verslavende eigenschappen ook wel tot de harddrugs gerekend.

Alcohol werkt primair op twee niveaus; het beïnvloedt als GABA-agonist de werking van het zenuwstelsel en het veroorzaakt andere lichamelijke effecten. Deze kunnen zowel direct optreden na inname van de drank, of op langere termijn verschijnen.

Mits in beperkte mate ingenomen wordt aan alcohol positieve en zelfs heilzame effecten toegeschreven.

Alcohol veroorzaakt bij inwendig gebruik een lichte ontremming die de zelfkritiek doet afnemen, het sociaal contact bevordert en mensen gemakkelijker laat praten. Het geeft de gebruiker een opgewekt gevoel.

Vaak krijgt iemand die alcohol gebruikt meer zin in seks, of is hier sneller toe bereid door de ontremming. Door een verminderd beoordelingsvermogen kan men potentiële seksuele partners bovendien aantrekkelijker vinden dan onder nuchtere omstandigheden het geval zou zijn. Deze effecten kunnen de volgende dag dan ook als negatief ervaren worden.

Alcohol heeft een stimulerend effect op een enzym (paraoxanase) dat bepaalde vetten in het lichaam kan afbreken. Hieruit komt waarschijnlijk voort dat in de klassieke gastronomie - na zwaar tafelen - een glaasje cognac als afsluiting aan een betere spijsvertering bijdraagt.
Ook de vetten en cholesterol in het bloed worden op deze wijze door alcohol beïnvloed. Door het bloedverdunnende effect van alcohol wordt aderverkalking tegengewerkt.

Een beperkte hoeveelheid alcohol maakt het hormoon calcitonine actief dat verantwoordelijk is voor de botdichtheid. Hiermee zou vooral botontkalking tegengegaan worden.

Bij hogere doseringen verminderen de concentratie en de motoriek. Bij mannen kan het leiden tot vermindering van de potentie; bij zeer hoge doseringen treedt bewusteloosheid en ademdepressie op. Bij concentraties die maar even hoger zijn dan die waarbij bewusteloosheid intreedt kan ook de dood het gevolg zijn.

Bij snel en in korte tijd veel alcohol drinken, raakt de vochthuishouding uit balans en kan er te veel vocht naar de hersenen gaan, die daardoor opzwellen. Als daar niets aan wordt gedaan, kan de persoon in kwestie acuut overlijden. Ook kan een te hoge concentratie alcohol in de hersenen ontstaan, waardoor een coma kan intreden. Uiteindelijk kan het zenuwstelsel zo sterk worden verdoofd dat ook het ademhalingscentrum verlamd raakt. Dit is dodelijk. Soms wordt opzettelijk zeer veel drank ingenomen, dit wordt comazuipen genoemd.

Daarnaast hebben alcoholisten en dronken mensen een veel grotere kans op (verkeers)ongevallen, en op overlijden door het stikken in braaksel of door verdrinking. Bij lage omgevingstemperaturen bestaat een verhoogd risico op onderkoeling omdat alcohol de bloedvaten verwijdt en men dus sneller zijn warmte verliest. Verder stolt het bloed minder snel. De combinatie van alcohol en sport zorgt voor een verhoogde kans op blessures door slechtere coördinatie.

Ook mensen die maar weinig hebben gedronken lopen meer kans om bij een verkeersongeval betrokken te raken. Dat is de reden waarom de wetgever in de meeste landen het besturen van een motorvoertuig onder invloed strafbaar heeft gesteld. In Nederland is een bestuurder met meer dan 0,5 promille alcohol in zijn bloed strafbaar. Wie minder dan 5 jaar een rijbewijs heeft, is bij een promillage van meer dan 0,2 al strafbaar. Ook in België is een promillage van meer dan 0,5 strafbaar.

Verschillende onderzoeken suggereren dat gematigde drinkers minder hart- en vaatziekten krijgen en langer leven. Echter, de resultaten hiervan zijn niet onomstreden. Het effect kan bijvoorbeeld ook toegeschreven worden aan andere factoren dan de alcoholconsumptie. Gematigde alcoholdrinkers hebben namelijk gemiddeld minder overgewicht, roken minder en bewegen meer vergeleken met geheelonthouders en stevige drinkers. Een regelmatig gebruik over een langere periode zonder piekbelasting zorgt voor een verhoging van het HDL-cholesterol en voorkomt ongewenste bloedstolling. Dit effect komt door de alcohol en is bij bier, wijn en sterkedrank hetzelfde. Het maakt dus niet uit uit welke drank de alcohol komt. Overmatige alcoholconsumptie verhoogt de kans op hart- en vaatziekten, een hoge bloeddruk, ritmestoornissen van het hart en hersenbloedingen. Alleen mensen met een verhoogd risico op hart- en vaatziekten hebben baat bij matig alcoholgebruik tegen deze ziekten. Dit is over het algemeen niet het geval bij mensen onder de 40 jaar oud, want dan is deze kans zeer klein.

Alcohol is kankerverwekkend voor mensen. Elk glas drank verhoogt de kans op kanker. Alcohol kan mond-, keel-, slokdarm-, lever-, dikke darm- en borstkanker veroorzaken. Een matige consumptie zorgt al voor een sterke toename van het risico voor borstkanker bij vrouwen.

Door langdurig alcoholgebruik kunnen hormoonstoornissen optreden. Het beeld hiervan is zeer wisselend. Bekend zijn onder andere verlaagde concentraties van geslachtshormonen. Bij vrouwen kunnen er menstruatie- en ovulatiestoornissen optreden en verminderde vruchtbaarheid. Bij mannen kan het leiden tot erectiestoornissen en daling van de aanmaak van testosteron. Verder kunnen er bloedafwijkingen optreden en door verminderde hemoglobine-aanmaak kan bloedarmoede ontstaan.

Alcoholconsumptie tijdens de zwangerschap is schadelijk voor de foetus, die het foetaal alcoholsyndroom (FAS) kan oplopen. Ook tijdens de periode van borstvoeding kan het kind schade ondervinden van alcoholgebruik door de moeder. Zelfs tijdens de periode van preconceptie is er kans op schade wanneer de aanstaande moeder of zelfs de aanstaande vader alcohol gebruikt. Alcoholconsumptie door kinderen en jongvolwassenen onder de 25 jaar is schadelijk voor de ontwikkeling van hun hersenen. Het leidt tot een kleinere hippocampus, minder witte stof (zenuwcellen hebben minder uitlopers) in de hersenbalk en verminderde hersenactiviteit.

Alcoholgebruik bij jongeren zorgt ervoor dat de kans om met geweld in aanraking te komen toeneemt. Ook de kans op verkeersongevallen neemt toe. Alcoholconsumptie zorgt bij jong en oud voor een grote kans op ongelukken: Hoe meer alcohol er in het bloed aanwezig is, hoe groter de kans op ongelukken, zoals vallen. Ook de kans op letsel neemt evenredig toe met de geconsumeerde hoeveelheid alcohol.

Mensen die tijdens hun puberteit beginnen met drinken, hebben meer kans op een drankprobleem als volwassene dan zij die op een later moment beginnen.

Hoe meer alcohol geconsumeerd is, hoe grotere kans op levercirrose, leververvetting en beschadigingen van de alvleesklier, hartspier en centraal zenuwstelsel. Beschadiging van de alvleesklier: deze ontstekingsachtige aandoening kan, evenals de leverbeschadiging, jarenlang zonder symptomen blijven. Langzaam wordt de alvleesklier in zijn functie aangetast. Hierdoor ontstaan er storingen in de voedselvertering en door een tekort aan insuline ontstaat suikerziekte. Bij plotselinge onthouding kan delirium tremens optreden. Langdurig overmatig gebruik kan het syndroom van Korsakov tot gevolg hebben. Stoornissen aan het maag-darmkanaal komen voor, overprikkeling leidt tot aantasting en achteruitgang van het slijmvlies, waardoor er meer kans op ontstekingen ontstaat. In de dunne darm zorgt chronisch alcoholgebruik voor vermindering van de resorptiecapaciteit, doordat de darmvlokken beschadigd worden. Samen met een versnelde darmbeweging en een kortere passagetijd is er kans op diarree. Het gevolg is een slechtere voedingstoestand en vermagering.

Bij een te hoog alcoholgebruik neemt het lichaam minder vitamines (met name A, B1, D, E en K) en mineralen (met name magnesium, ijzer en foliumzuur) op en kan vitamine- en mineralengebrek optreden.

Alcohol werkt verslavend en veroorzaakt bij overmatig gebruik ernstige gezondheidsschade, vaak met grote gevolgen voor de patiënt en zijn of haar omgeving. Alcohol is, hoewel legaal verkrijgbaar, in medische zin een harddrug en maakt in Nederland aanzienlijk meer slachtoffers dan morfine, heroïne en cocaïne bij elkaar. De richtlijn van de Nederlandse Gezondheidsraad in 2015 is: drink geen alcohol of in ieder geval niet meer dan één glas per dag.

Als een man stelselmatig meer dan 2 glazen alcohol per dag (maximaal 14 glazen per week of meer dan 4 tot 5 glazen op één avond/nacht drinkt, kan dat als alcoholmisbruik gezien worden. Voor vrouwen geldt de helft van deze hoeveelheid. Men loopt dan een verhoogd risico op een lichamelijke afhankelijkheid.

Volgens een studie van het Hoger Instituut voor de Arbeid (Hiva), afgerond in augustus 2004, zouden zo'n 800.000 Belgen te veel alcohol drinken. Ze zouden ook twee tot drie keer meer drinken dan ze toegeven.
Volgens de rondvraag van het Hiva verbruikt de Belgische man jaarlijks gemiddeld 13 liter zuivere alcohol. Bij vrouwen ligt dat op 7 liter.
Voorheen werd het aantal probleemdrinkers op zo'n 500.000 geschat, maar de onderzoekers gingen in dit nieuwe onderzoek na hoeveel alcohol de Belgen daadwerkelijk aankochten en kwamen zo tot deze veel hogere cijfers.

In Nederland wordt geschat dat ruim 10% van de Nederlanders van 19 jaar en ouder een zware drinker is (minstens één dag per week meer dan vier (bij vrouwen) of zes (bij mannen) glazen alcohol).

In 2007-2009 is in Nederland onderzoek gedaan naar de mate waarin alcoholverslaving en alcoholmisbruik voorkomen onder de bevolking tussen 18 en 64 jaar. Bij de verslaving gaat het om 82.400 mensen, terwijl nog eens 395.000 mensen alcohol misbruiken (dat wil zeggen dat men wel allerlei negatieve gevolgen van alcohol ondervindt, maar er nog geen sprake is van gewenning en het optreden van onthoudingsverschijnselen bij stoppen).

Het komt voor dat men in groepen gezamenlijk alcoholische drank koopt in een slijterij of supermarkt, en deze vervolgens op straat of in een park opdrinkt. In Spanje gebeurt dat soms zelfs op grote schaal in de vorm van een soort geïmproviseerd straatfeest: men spreekt dan van een botellón. Anderzijds komt het ook voor dat bedelaars alcoholische drank kopen van hun bij elkaar gebedelde geld en dit op straat opdrinken. Ook komt het in met name Frankrijk voor dat men in groepen van 3 tot 10 man drinkt waarbij bij toerbeurt een van de groepsleden bij voorbijgangers om geld bedelt om de drank te kunnen kopen. Deze vormen van drinken op straat veroorzaken vaak overlast en maken het straatbeeld er voor toeristen en bezoekers niet fraaier op.

Alcoholconsumptie in de openbare ruimte buiten horeca-gelegenheden is daarom in veel (delen van) steden verboden. In de Model-APV van de Vereniging van Nederlandse Gemeenten staat:

Het is voor een gemeente niet mogelijk het grondgebied van de hele gemeente aan te wijzen. Er moet namelijk wel een concrete aanleiding te zijn waarom een bepaald gebied aangewezen wordt. Een gebied kan worden aangewezen als gerechtvaardigde vrees bestaat voor aantasting van de openbare orde, of als de openbare orde al aangetast is.

De gebieden worden vaak niet vermeld; deze staan dan in een apart aanwijzingsbesluit. Dit wordt bijvoorbeeld in het plaatselijke huis-aan-huis-blad gepubliceerd, en is soms ook op internet te vinden. Soms wordt het verbod ter plaatse aangegeven, meestal echter niet. Voorbeelden van de betreffende gebieden:

Zie ook het verbod voor jongeren onder de 18 om alcohol bij zich te hebben, dat ook geldt voor gesloten verpakkingen.

In Spanje is alcoholgebruik op straat in het geheel verboden.

Om deze reden drinken mensen op straat hun drank soms uit een fles in een bruinpapieren zak, zodat de politie niet ziet dat ze een aangebroken fles bij zich hebben. Een andere methode is de drank in een andere fles (bijvoorbeeld een melkfles) mengen met vruchtensap. In Spanje heeft de hardere aanpak van botellones door de overheid soms geresulteerd in confrontaties tussen politie en deelnemers.

In de treinen van Arriva, Syntus, Veolia en Connexxion (ook Breng) en in alle bussen in Nederland is alcoholconsumptie niet toegestaan. In de treinen van NS wel, behalve van 19.00 uur op de dag vóór Koningsdag tot 7.00 uur op de dag erna; dan is zelfs het bij zich hebben van een onaangebroken verpakking verboden.

In België is openbare dronkenschap een strafbaar feit.
- Openbare dronkenschap: "Wie zich in kennelijke staat van dronkenschap op de openbare weg bevindt"




</doc>
<doc id="110734" url="https://nl.wikipedia.org/wiki?curid=110734" title="Navelstreng">
Navelstreng

De navelstreng, funiculus umbilicaris of funiculus umbilicalis is een extern orgaan, een soort buis waarin een aantal bloedvaten loopt, waardoor een foetus in de baarmoeder van de moeder verbonden is met de placenta.

Als de baby of het zoogdier is geboren, wordt de navelstreng doorgeknipt of (bij een dier) door de moeder doorgebeten. Bij mensen blijft een stukje navelstreng zitten, dat verdroogt en moet er binnen tien dagen af vallen. Er blijft een klein litteken over, de navel.
Voor het doorknippen wordt eerst een klemmetje aangebracht, waardoor voorkomen wordt dat er nog bloed uit de navelstreng stroomt en dat bacteriën de buikholte kunnen binnendringen (omfaloflebitis).

De navelstreng maakt deel uit van de foetale bloedsomloop. De navelstreng ontwikkelt zich vanuit de dooierzak en de allantois (een van de embryovliezen). Bij een volgroeide baby is de navelstreng ongeveer 50 cm lang en ongeveer 2 cm in diameter.

De navelstreng bevat drie vaten; twee slagaders (arteriae umbilicales) voor de toevoer van zuurstofarm bloed vanaf het hart van de baby naar de placenta, en een ader (vena umbilicalis) die zuurstof en voedingsstoffen naar het kind brengt. Deze navelstrengvaten zijn omgeven door de gelei van Wharton.

Ongeveer 1% van de baby's heeft twee (SUA, single umbilical artery) in plaats van drie navelstrengvaten. Dit laatste kan een licht verhoogd risico geven op afwijkingen, onder andere aan het nierbekken o.a. lichte of milde hydronefrose.

Het kan gebeuren dat de navelstreng zich om de hals van de baby bevindt, dit heet "navelstrengomstrengeling", en geeft zelden problemen gedurende de zwangerschap. Tijdens de bevalling kan een omstrengeling, met name als de streng met twee lussen om de hals van de baby zit, een probleem geven bij de geboorte van het kind. De navelstreng wordt dan tijdens de bevalling aangetrokken om de hals. Daarom wordt voor/bij elke bevalling eerst gecontroleerd of de navelstreng om de hals zit. De navelstreng wordt er dan meestal afgehaald, en als dat niet mogelijk is alvast afgenaveld voordat de baby verder geboren wordt.

Als de navelstreng te strak zit, of te lang om de hals heeft gezeten tijdens de bevalling, kan de baby zuurstoftekort na de geboorte hebben. Het duurt vaak wat langer voor het kind gaat ademen of huilen. Ook kan de baby dan blauw zien, hetgeen een teken is van zuurstoftekort.

Zuurstoftekort bij de bevalling kan gevolgen hebben voor de ontwikkeling van het kind. Veel kinderen die een zuurstofgebrek hadden bij de geboorte hebben vaak een wat nerveus karakter, een wat gebrekkige motoriek, wat door fysiotherapie en sport weer grotendeels hersteld kan worden, en soms een iets groter voorhoofd. De intelligentie wordt niet aangetast, met uitzondering van ernstigere gevallen.

Rond 2000 is ontdekt dat het navelstrengbloed rijk is aan stamcellen. Deze stamcellen zouden bij de geboorte van de baby bewaard kunnen worden door ze in te vriezen, zodat ze beschikbaar blijven, mocht het kind ooit behoefte krijgen aan nieuwe stamcellen, bijvoorbeeld voor beenmergtransplantatie bij kankerbehandeling. Dit heeft geleid tot discussie, te meer omdat de hoeveelheid verkregen stamcellen te weinig zouden zijn om terug te plaatsen na kankerbehandeling. Daarbij wordt deze dienst door een commercieel bedrijf uitgevoerd. Ook de keuze voor publieke (Rode Kruis van Vlaanderen) of privé-opslag (vb. Stamcelbank Nederland, Cryo-Save en Navelstrengbloedbank) is niet zo eenvoudig, zoals onderstaande tabel weergeeft.

Het op commerciële basis opslaan van stamcellen uit navelstrengen is niet zonder kritiek. Op 4 november 2006 schreven vier wetenschappers, onder wie Nederlands oud-minister van Volksgezondheid en arts Els Borst, een artikel in het Nederlands Tijdschrift voor Geneeskunde. Zij stellen voor dat de overheid deze 'misleidende en zinloze kwakzalverij' moet verbieden. Voortschrijdend inzicht heeft de hele discussie veranderd. Inmiddels is Sanquin, de Nederlandse bloedbank, gestart met het verkrijgen van 25.000 sets navelstrengbloed per jaar. Het gebruik van autologe stamcellen, eigen stamcellen, is inmiddels een van de belangrijkste onderzoeksgebieden. Er zijn nu, 2015, al 80 verschillende ziekten die behandeld kunnen worden met stamcellen uit navelstrengbloed.



</doc>
<doc id="110847" url="https://nl.wikipedia.org/wiki?curid=110847" title="Paranoïde persoonlijkheidsstoornis">
Paranoïde persoonlijkheidsstoornis

De paranoïde persoonlijkheidsstoornis is een door een psycholoog gediagnosticeerde persoonlijkheidsstoornis met paranoïde kenmerken. De term paranoïde verwijst in dit verband niet naar verregaande wanen of psychosen, maar naar een aanhoudend en ongegrond wantrouwen in mensen. Vrienden, kennissen en collega's worden vanwege dit wantrouwen met een zekere afstandelijkheid benaderd en de contacten worden pas wat hartelijker als blijkt dat zij geen kwade bijbedoelingen hebben. Vaak blijft de PPS-lijder echter wel op zijn hoede en kan fel reageren op een kleinigheid (bijvoorbeeld een grapje) die als persoonlijke aanval wordt geïnterpreteerd. Mocht de persoon daadwerkelijk slecht worden behandeld of opgelicht, kan de woede daarover soms jaren duren en mogelijk wraakgevoelens oproepen.

Paranoïde persoonlijkheden wantrouwen vaak ook hun levenspartners. Op grond hiervan worden de activiteiten van de partner meer dan normaal in de gaten gehouden en kan de PPS'er zich soms streng of zelfs dictatoriaal opstellen.

In bepaalde gevallen richt het wantrouwen zich tegen bevolkingsgroepen, instanties of overheden. Dit kan leiden tot vooroordelen of langdurige conflicten die volgens de omgeving slechts om kleinigheden gaan. Dit wordt wel querulantenwaan genoemd (hoewel er in dit geval geen sprake is van de echte waan).


</doc>
<doc id="110870" url="https://nl.wikipedia.org/wiki?curid=110870" title="Inuline">
Inuline

Inuline verwijst naar een groep fructosehoudende polysachariden (fructanen), bestaande uit een keten van drie tot maximaal honderd monosacharide-eenheden (fructosemoleculen). De ketens kunnen vertakt of recht zijn en hebben aan het eind van de keten een glucosemolecuul. Inuline behoort tot de koolhydraten maar is als gevolg van de langzamere vertering vooral voor diabetes patiënten gezonder.

Inuline komt voor in de wortels van planten die groeien in koud-gematigde gebieden (bijvoorbeeld alant ("Inula"), cichorei, aardpeer, bataat, dahlia, paardenbloem, schorseneer en artisjok). Het wordt opgeslagen in de vacuole van de plantencellen en is net als zetmeel een reservestof voor de plant. Het werkt ook als cryoprotectant. Dit wil zeggen dat het de plant beschermt tegen bevriezing.

Inuline heeft zelf geen zoete smaak, maar inuline-preparaten bevatten vaak afbraakproducten (fructo-oligosachariden) met een zoete smaak, waardoor het preparaat toch vaak zoetig smaakt. Inuline heeft een witte kleur en is vrij goed in water oplosbaar.

Inuline wordt niet vanuit de dunne darm opgenomen, omdat de mens het nodige enzym mist om de beta-(2-1)-fructaanverbindingen af te breken waarmee de verschillende fructose-eenheden met elkaar zijn verbonden. In de dikke darm zijn enkele groepen bacteriën aanwezig die dat enzym (inulinase) wel bezitten. Daardoor vindt daar groeistimulatie plaats van groepen darmbacteriën die inuline kunnen afbreken, waaronder sommige bifidobacteriën en diverse andere soorten. Daarbij worden diverse organische zuren geproduceerd, zoals melkzuur, barnsteenzuur, boterzuur, propionzuur en azijnzuur. Andere afbraakproducten zijn waterstof, koolstofdioxide evenals andere gassen die bij daarvoor gevoelige personen tot flatulentie kunnen leiden.

Met name de verzuring bemoeilijkt het overleven van enkele pathogene groepen bacteriën (verhoogt de kolonisatieresistentie), in het bijzonder die uit de Clostridium perfringensgroep.

Inuline en oligofructose zijn in staat de bifidoflora te stimuleren. Om deze reden worden inuline en oligofructose onder de zogenoemde prebiotica geschaard.

Sinds 1997 wint Sensus (onderdeel van Suiker Unie) in de voormalige suikerfabriek te Roosendaal op industriële schaal inuline uit de worteldelen van cichorei.

Uit de cichoreiwortel gewonnen inuline wordt toegepast in o.a. brood- en banketproducten, zuivel, ontbijtgranen en repen. Daartoe kan inuline eerst worden gehydrolyseerd tot oligofructose .
Inuline wordt als glucosevervanger gebruikt bij de behandeling van suikerziekte (diabetes mellitus), aangezien het de bloedglucosespiegel niet beïnvloedt.

Als prebioticum wordt inuline ook gebruikt door mensen met het prikkelbaredarmsyndroom, bij obstipatie en diarree. De dosering is dan meestal 5-15 gram per dag. Doseringen van 250-500 mg zijn dan ook niet werkzaam.

Er zijn een aantal producten op de markt, de zogenaamde bulkvormers.

Inuline wordt in de nier volledig gefiltreerd, niet geresorbeerd, gesecreerd of gemetaboliseerd en de stof komt niet van nature in het lichaam voor. Deze factoren maken inuline (naast creatinine) een instrument om de nierfunctie te meten. De inulineklaring is dan ook een maat voor de glomerulaire filtratiesnelheid.


</doc>
<doc id="110926" url="https://nl.wikipedia.org/wiki?curid=110926" title="Schizoïde persoonlijkheidsstoornis">
Schizoïde persoonlijkheidsstoornis

De schizoïde persoonlijkheidsstoornis is een persoonlijkheidsstoornis die wordt gekenmerkt door een afstandelijkheid in sociale contacten en een beperkt bereik in emotionele expressie. De stoornis behoort tot het schizoïde spectrum. De betrokkene heeft weinig behoefte aan hechte relaties en kiest vrijwel altijd activiteiten die hij alleen kan doen. Ook beleeft hij weinig plezier aan activiteiten met anderen, heeft nauwelijks intieme vrienden, lijkt onverschillig voor lof of kritiek en toont een kil afstandelijk affect. Een ander kenmerk is een zwakke aansluiting bij leden van de etnisch oorspronkelijke groep. Ten opzichte van andere persoonlijkheidsstoornissen komt de schizoïde variant weinig voor: 0.4 - 0.9% van de bevolking heeft deze stoornis. Er bestaan (symptomatische) overeenkomsten tussen de schizoïde persoonlijkheidsstoornis en het syndroom van Asperger, maar de schizoïde persoonlijkheidsstoornis wordt niet tot het autistisch spectrum gerekend. 

Of de stoornis eigenlijk wel een stoornis is, staat nog ter discussie, omdat de patiënt of zijn omgeving er niet noodzakelijk onder lijden. Veel mensen staan kritisch tegenover de neiging van de samenleving om afwijkend gedrag simpelweg af te doen als een ziekte of stoornis, enkel omdat dit gedrag onconventioneel is. Ze zijn van mening dat die neiging niet in overeenstemming is met de vrijheid die iedereen heeft om zijn eigen levensstijl te bepalen (zolang de sociale verhoudingen hierdoor niet ernstig worden verstoord). Anderen menen dat ernstige symptomen van de schizoïde persoonlijkheidsstoornis het resultaat zijn van een saai en onbevredigend leven. Volgens hen is de aandoening dus wel degelijk een persoonlijkheidsstoornis. 


</doc>
<doc id="110943" url="https://nl.wikipedia.org/wiki?curid=110943" title="Clusterhoofdpijn">
Clusterhoofdpijn

Clusterhoofdpijn of neuralgie van Horton, weleens afgekort tot CH, is een neurologische aandoening die zich uit in extreme pijn aan één kant van het hoofd.

De aandoening werd reeds in de 17e-eeuw in Nederland beschreven.

Het aantal mannen met deze vorm van hoofdpijn ligt hoger dan het aantal vrouwen dat het heeft; een verhouding van ongeveer 3:1. Dit onderlinge verschil wordt echter al jaren kleiner. De vraag is of het steeds vaker voorkomt bij vrouwen, of dat er in de loop der jaren betere diagnoses gesteld worden.Overigens wordt een correcte diagnose gemiddeld pas na 44 maanden gesteld, in extreme gevallen pas na vele jaren.
Ongeveer 4 op de 10.000 mensen in Noord-Amerika en West-Europa lijden aan deze kwaal. Breedtegraad (geografische breedte) speelt een rol bij het voorkomen van clusterhoofdpijn; ze komen vaker voor naarmate men van de evenaar af gaat richting de polen. Er wordt gedacht dat grote veranderingen in de lengte van de dag verantwoordelijk zijn voor deze toename.
(n.b. Ook wordt gedacht dat de over het algemeen meer stressvolle 'westerse' levenswijze van de bevolking in deze gebieden van invloed is). Het is nog onbekend wat precies de oorzaak is.
Ook opvallend is het grote aantal mannen in de leeftijdscategorie van 20 tot 50 jaar. Tevens valt op dat er weinig clusterpatiënten zijn van 60 jaar of ouder.

Mensen die lijden aan clusterhoofdpijn ervaren extreme hoofdpijnen in de omgeving van één van de ogen en/of de slaap. De pijn kent vrijwel geen verschillende gradaties en is nagenoeg onhoudbaar. Reguliere pijnstillers die oraal worden ingenomen hebben weinig effect. NSAID's kunnen echter de frequentie en duur van toekomstige aanvallen verminderen. Mensen die clusterhoofdpijn hebben en ook de pijn van migraine kennen, melden dat de pijn van clusterhoofdpijn vele malen erger is. In medische rapporten wordt clusterhoofdpijn aangemerkt als het meest pijnlijke syndroom waar een mens aan kan lijden. Een analogie is het gevoel van een brandende ijspriem die herhaaldelijk in, achter of boven het oog gestoken wordt. In zeer zeldzame gevallen komen de aanvallen aan beide kanten van het hoofd tegelijk voor. Er zijn gevallen bekend, waarbij het lijden dusdanig onverdraagbaar was, dat de patiënt geen andere uitweg meer zag dan (een poging tot) zelfmoord. Om die reden wordt C.H. ook wel "suicide headache", oftewel zelfmoordhoofdpijn, genoemd. Een andere naam is 'ziekte der rustelozen' omdat de patiënt moeilijk stil kan zitten en veel heen en weer loopt (bewegingsdrang). Ten slotte is deze vorm van hoofdpijn ook bekend onder de naam Neuralgie van Horton, naar de arts die de symptomen voor het eerst beschreef.

Aanvallen kunnen meerdere keren per etmaal voorkomen en duren gemiddeld 1 uur, maar kunnen variëren van 15 minuten tot wel drie uur. Nare bijkomstigheid is dat ze abrupt opkomen en vaak 's nachts optreden, zodat mensen met C.H. al snel oververmoeid raken door slaapgebrek.

Deze vorm van hoofdpijn onderscheidt zich in 2 types; episodisch en chronisch. In de episodische vorm verschijnen de aanvallen in clusters van enkele weken tot maanden waarna deze weer verdwijnen. Hier komt de naam clusterhoofdpijn vandaan. Chronische patiënten (10-15% van alle gevallen) kennen deze "rustperiodes" niet en hun aanvallen kunnen dagelijks het hele jaar door voorkomen. Overigens kan de episodische clusterhoofdpijn overgaan in de chronische en omgekeerd.

Een merkwaardig fenomeen bij clusterhoofdpijn is de bijna metronomische regelmaat van de aanvallen. Aanvallen die dagelijks op bijna precies dezelfde tijdstippen beginnen zijn zeer typisch.

De symptomen zijn zo specifiek en eenvormig dat zij juist duidelijk duiden op een specifieke lichamelijke verstoring die ook niet door op de psyche of geest werkende methoden duidelijk beïnvloedbaar of geneesbaar is gebleken. Mensen met clusterhoofdpijn hebben wat dit betreft gezamenlijk alle mogelijke methoden van het alternatieve en psychotherapeutische circuit zonder duidelijk of blijvend resultaat uitgeprobeerd. Omdat ze elke mogelijkheid aangrijpen om verlichting te krijgen van deze vreselijke pijnen zijn ze vaak gemotiveerd om de meest vreemde of ingrijpende behandelingen te ondergaan. Dit is een aspect wat deze mensen kwetsbaar maakt voor onverantwoord medisch ingrijpen en allerhande kwakzalverij.

Slechts 9% van de CH-patiënten heeft voorafgaandelijke (prodromale) symptomen in de vorm van aura-verschijnselen, voornamelijk visueel van aard.

Uit onderzoek is gebleken dat de aanvallen vooral optreden tijdens de slaap en dan beginnen tijdens de remslaap, als de persoon aan het dromen is. Vervolgens wordt de persoon wakker van de opkomende pijn. Ook bij slapen overdag (middagdutje) kan makkelijk een aanval ontstaan. Een gemeenschappelijke factor hierbij is de ontspannende reactie en de daarbij gepaard gaande prikkeling van het parasympathisch zenuwstelsel, waardoor de bloedvaten verwijden en de hartslag en de bloeddruk dalen.
Hieruit volgt de hypothese dat het evenwicht tussen het sympathische- en parasympathische systeem verstoord is op het moment dat een beroep wordt gedaan op de compenserende werking van het sympathisch systeem, in het deel hiervan dat aangedaan wordt bij een clusterhoofdpijnaanval. De tijdens ontspanning verwijde arteriën in de aangedane zijde van het hoofd vernauwen zich niet maar zwellen juist extra op door de stijgende bloeddruk als bijvoorbeeld de remslaap begint of anderszins een beroep gedaan wordt op de compenserende werking van het sympathisch zenuwstelsel in dit gebied.
Deze bloedvaten (arteriae carotides interna et externa) zwellen ongeremd op en drukken daarbij op bepaalde zenuwen, wat de extreme pijn tot gevolg heeft. Typisch neurologisch syndroom wat vaak optreedt bij C.H. is het syndroom van Horner (zie verder); hangend ooglid aan 1 zijde, tranend oog, vernauwde pupil, verstopte- en of lopende neus aan de aangedane zijde en zwetende drukgevoelige huid in de aangedane streek (nek, hoofd).
De angst, wanhoop en vaak paniek die mensen met clusterhoofdpijn tijdens een aanval ervaren en de hierdoor ontstane radeloze bewegingsdrang (men weet niet waar men het zoeken moet van de pijn) zorgen voor het nog verder oplopen van de bloeddruk en hierdoor nog heviger worden van de pijn.

Vanuit deze hypothese geredeneerd zou de oorzaak van clusterhoofdpijn gezocht kunnen worden in het tijdelijk falen van dit specifieke deel van het sympathische systeem.
Een heel typerende factor bij clusterhoofdpijn die daarbij in overweging genomen moet worden is de tijdelijkheid van de aandoening in de meeste gevallen: over het algemeen herstelt de situatie zich weer na gemiddeld 6 tot 8 weken. Vervolgens kan de aandoening om nog onverklaarde redenen jaren wegblijven en vervolgens plotseling weer beginnen.

Het (sympathische) systeem wat betrokken is bij clusterhoofdpijn is met name gelegen in de nek (truncus vagosympathicus, ganglion cervicale superius) en het hoofd. Wellicht is verder onderzoek nodig naar tijdelijke factoren die dit systeem kunnen verstoren; stress (verhoogde spierspanning); inklemming/irritatie van het betrokken systeem in halswervelgebied (als gevolg van bijvoorbeeld trauma in het verleden), infectie/ontsteking (virus?), verlaagde weerstand, etc.

Clusterhoofdpijn wordt geclassificeerd als bloedvatenhoofdpijn. De intense pijn wordt volgens sommigen veroorzaakt door het verwijden van bloedvaten die een druk veroorzaken op de nervus trigeminus of drielingszenuw. Hiervoor is echter nog geen enkel bewijs.

Een van de theorieën is dat clusterhoofdpijn te wijten is aan een afwijking in de hypothalamus (onderdeel van de tussenhersenen). Dit zou kunnen verklaren waarom de aanvallen regelmatig op hetzelfde tijdstip opkomen en vaak ook tijdens een bepaald seizoen, aangezien een van de functies van de hypothalamus het regelen van de biologische klok is.

Er lijkt een genetisch component verantwoordelijk voor clusterhoofdpijn, hoewel er nog geen enkel gen gevonden is dat geïdentificeerd kon worden als het bewuste gen.

Ook een laag testosterongehalte is als een mogelijke oorzaak van clusterhoofdpijn genoemd.

Een aanval van clusterhoofdpijn gaat vaak vergezeld met enkele van, of al deze bijverschijnselen;

Deze combinatie van bijverschijnselen (zonder de drang tot bewegen) is ook bekend als een apart omschreven stoornis; het syndroom van Horner. Het syndroom van Horner wordt onder andere veroorzaakt door inklemming, verstoring of beschadiging van de truncus vagosympathicus. Deze ganglionverbindende zenuwbanen aan weerszijden van een aantal halswervels beïnvloeden de sympathische werking van een aantal zenuwbanen die ontspringen vanuit het ganglion cervicale superius. Deze zenuwbanen sturen onder andere de vaatvernauwing van de arteriae carotides interna et externa, de traanklier, het ooglid, neusloop en zweten van het corresponderend deel van het hoofd.
Verstoring/inklemming of beschadiging in dit systeem veroorzaakt onder andere het syndroom van Horner en mogelijk vasodilatie van de arteriae carotides interna et externa als bijkomend symptoom. De combinatie van symptomen bij clusterhoofdpijn stemt overeen met bovengenoemde: er ontstaat een syndroom van Horner met de vasodilatie van de arteria carotis, waardoor de hevige pijn ontstaat.
Het is heel plaatselijk en specifiek, tijdelijk falen van de sympathische werking binnen dit systeem.
Tijdelijk verstoring door ontsteking/infectie (virus?), inklemming (halswervels) of beschadiging (bijvoorbeeld truncus vagosympathicus?) binnen dit systeem zouden ten grondslag kunnen liggen aan de oorzaak van clusterhoofdpijn. Verder onderzoek zal duidelijkheid moeten brengen.

Trigeminusneuralgie is een extreme vorm van idiopathische aangezichtspijn.
De verschijnselen van CPH zijn vrijwel identiek aan die van clusterhoofdpijn. Het grote verschil zit in de frequentie en duur van de aanvallen; bij clusterhoofdpijn duurt een gemiddelde aanval 15 minuten tot 3 uur, bij CPH 5 tot 30 minuten. De frequentie van de aanvallen bij CPH ligt hoger dan bij clusterhoofdpijn: 5 tot 15 aanvallen. CPH komt vaker voor bij vrouwen dan bij mannen. Een veel gebruikte behandeling bij CPH is die met indomethacine, een ontstekingsremmer uit de groep van de NSAIDs die ook wel gebruikt wordt bij de bestrijding van reumatoïde artritis. Men spreekt van CPH wanneer de patiënt gunstig reageert op indomethacine.

Ook migraine is een intense vorm van aanvalsgewijze hoofdpijn/aangezichtspijn.

Andere minder vaak voorkomende vormen van Trigemino-autonome cephalgieën (TAC's) zijn hemicrania continua, glossopharngeus-neuralgie en SUNCT/SUNA (Short Lasting Unilateral
Neuralgiform headache attacks with Conjunctival injection and Tearing/cranial Autonomic
features).
Algemeen worden het gebruik van tabak en de consumptie van alcohol beschouwd als grote boosdoeners voor clusterhoofdpijn.

Factoren die bij vrijwel alle patiënten een aanval kunnen uitlokken zijn:

Factoren die mogelijk ook een aanval zouden kunnen uitlokken, maar door te weinig patiënten genoemd worden om ze met zekerheid te kunnen stellen, zijn:

Misverstanden over de factoren zijn:

De gevolgen van clusterhoofdpijn zijn vaak zeer ernstig: geheugen- en concentratiestoornissen, onbegrip van de omgeving, sociaal isolement en zelfs arbeidsongeschiktheid. Vaak wordt de hoofdpijn gezien als een psychisch verschijnsel en kan, volgens velen, makkelijk verholpen worden met een pijnstiller of een dagje rust. Mensen die echt te lijden hebben onder deze vorm van hoofdpijn weten echter wel beter. Bovendien bestaat geen enkel bewijs dat psychologische oorzaken verantwoordelijk zouden zijn voor de aandoening.
Wel is er bewijs voor het feit dat psychologische en lichamelijke verschijnselen elkaar, zowel in ziekte als gezondheid, te allen tijde wederzijds beïnvloeden. Ondanks het feit dat de directe oorzaak van clusterhoofdpijn hoogstwaarschijnlijk niet psychisch is, is het wel mogelijk dat psychische verschijnselen de pijnen in de hand kunnen werken.


Beide methoden zijn ongeveer even effectief. Het valt van tevoren niet te voorspellen welke patiënt baat heeft bij welke van de twee methodes.

Verder zorgen lichte (niet of amper psychoactieve) doses van psychedelische tryptaminen zoals LSD en psilocybine (de actieve stof in paddo's) bij opvallend veel patiënten voor een duidelijke verlichting of zelfs voor lange tijd verdwijnen van de klachten.




</doc>
<doc id="110955" url="https://nl.wikipedia.org/wiki?curid=110955" title="Eduard Krebsbach">
Eduard Krebsbach

Eduard Krebsbach (Bonn, 8 augustus 1894 - Landsberg am Lech, 28 mei 1947) was in de Tweede Wereldoorlog arts in het concentratiekamp Mauthausen.

Krebsbach studeerde aan de universiteit van Bonn, en werkte daarna jaren als kinderarts en bedrijfsarts. In 1937 werd hij lid van de Schutzstaffel (SS). Hij klom gedurende de oorlog op tot de rang van op SS-Obersturmbannführer.

Vanaf de herfst van 1941 was Krebsbach "Standortarzt" in Mauthausen, en onder zijn leiding begon het stelselmatig vermoorden van zieken door injecties in het hart. Hierdoor verkreeg hij de bijnaam "Spritzbach". Twee jaar later werd hij overgeplaatst naar het concentratiekamp Kaiserwald, waarschijnlijk omdat hij een Wehrmacht soldaat die zijn nachtrust verstoorde had neergeschoten. Hij was vervolgens enige tijd werkzaam in Estland, Letland en Litouwen, en verzocht overplaatsing naar de Wehrmacht.

In 1944 zwaaide hij af, en werkte vervolgens als bedrijfsarts bij een spinnerij in Kassel.

Na het einde van de oorlog werd Krebsbach gearresteerd en op 13 mei 1945 door een Amerikaans gerechtshof in Dachau ter dood veroordeeld. Op 28 mei 1947 werd het vonnis voltrokken in Landsberg am Lech.





</doc>
<doc id="111002" url="https://nl.wikipedia.org/wiki?curid=111002" title="Eitand">
Eitand

Een eitand is een tand die meestal alleen wordt gebruikt bij het openen van het ei door het juveniele dier. 

Het komt vooral voor bij reptielen; vooral schildpadden, slangen en sommige hagedissen kennen deze extra en meestal tijdelijke tand. Het hoeft niet per se een in de kaak gegroeide tand te zijn, bij schildpadden betreft het meer een verstevigde schub in plaats van een tand, maar de functie is hetzelfde. Veel eierschalen zijn namelijk niet alleen hard zoals bij een kip, maar ook taai, waardoor kracht alleen (jonge dieren zijn uiteraard niet zo sterk) niet genoeg is; zonder deze tand komen veel jongen het ei niet eens uit. 

De meeste reptielen verliezen deze eitand vaak vlak na het uitkomen, sommige draadwormslangen en wormhagedissen behouden de tand, het is echter niet bekend of ze er nog een functie voor hebben, omdat van eerder genoemde families weinig bekend is vanwege het ondergrondse bestaan.


</doc>
<doc id="111181" url="https://nl.wikipedia.org/wiki?curid=111181" title="Schizotypische persoonlijkheidsstoornis">
Schizotypische persoonlijkheidsstoornis

De schizotypische persoonlijkheidsstoornis is een persoonlijkheidsstoornis waarbij een persoon zich sociaal isoleert, afwijkende gedragingen en gedachten heeft en vaak onconventionele opvattingen heeft, bijvoorbeeld het geloof in buitenzintuiglijke waarneming. Sommigen zien de schizotypische persoonlijkheidsstoornis als een lichte vorm van schizofrenie. Mogelijk zijn deze twee aandoeningen genetisch verwant. Men spreekt dan ook wel van een schizoïde spectrum of genetisch schizofreniespectrum.

Centraal bij STPS staan de afwijkende gedachten die de persoon heeft. Gesprekken met hen kunnen vaak warrig of moeilijk te volgen zijn, ze kunnen breedsprakig zijn en eigenaardige opvattingen verkondigen, maar dit ontspoort niet in de volledige verwardheid die men vaak bij schizofrenie ziet. Wel ziet men vaak de opvatting dat gedachten (zowel die van zichzelf als die van anderen) bewaarheid kunnen worden door ze alleen maar te denken (magisch denken). Ook het uiterlijk en de kleding wijken vaak af van de maatschappelijke norm, zonder dat er echt sprake is van verwaarlozing. STPS'ers worden op grond hiervan vaak als vreemd of excentriek beschouwd.

Er treden soms wat problemen op met de zintuiglijke waarneming. Echte wanen zijn dit echter meestal niet, het betreft eerder een hogere gevoeligheid voor illusies. Ook depersonalisatie kan voorkomen.

STPS'ers hebben niet veel behoefte aan contact met andere mensen. Hun affect is vaak oppervlakkig of afgestompt en in andere gevallen vertonen ze emoties die niet bij de situatie passen. Toenadering is niet altijd gewenst. Dit kan leiden tot achterdocht, verdere terugtrekking in een sociaal isolement en angstverschijnselen. Net als bij schizofrenie ligt het zelfmoordgehalte erg hoog bij de schizotypische persoonlijkheidsstoornis. 10% van de mensen met een schizotypische persoonlijkheidsstoornis beëindigt uiteindelijk het eigen leven.


</doc>
<doc id="111190" url="https://nl.wikipedia.org/wiki?curid=111190" title="Witheid">
Witheid

Witheid is de mate waarin een oppervlak wit licht reflecteert of uitstraalt. Het is een belangrijke eigenschap voor bijvoorbeeld papier of beeldschermen.

Het beoordelen van de witheid verschilt niet van een kleurbeoordeling. Voor de beoordeling van reflecterende oppervlakken zoals papier is een lichtbron nodig. Het object dat beoordeeld wordt, absorbeert en reflecteert het licht van de lichtbron. Voor de beoordeling van een beeldscherm wordt het uitgestraalde licht beoordeeld. Uiteindelijk neemt het oog het gereflecteerde of uitgestraalde licht waar. In de hersenen wordt de informatie van het oog omgezet in een kleur- of witheidswaarneming.

De beste beoordeling is de reflectie- of emissiecurve in het spectrum van 400 nm tot 700 nm. Voor papier geldt dat maximale reflectie bij een bepaalde golflengte 100% is, behalve wanneer een opwitter gebruikt wordt. Hierbij wordt onzichtbaar ultraviolet licht omgezet in zichtbaar blauw licht, waardoor de reflectie van het licht boven de 100% uit kan komen.

Witheid is niet alleen met een getal te bepalen. Wit kan nog een blauwe, rode of gele tint hebben. Deze tint is ook belangrijk voor het gevoel van witheid.

Om de witheid te bepalen zijn er verschillende formules ontwikkeld.
De lichtbron en de waarnemingshoek worden vastgelegd.

De meest gebruikte witheidsformule is die volgens de CIE.

De witheid volgens CIE (Commission Internationale de l'Eclairage) wordt bepaald met de lichtbron D65 en onder een waarnemingshoek van 10° en luidt:

Hierbij zijn "Y", "x" en "y" coördinaten die een kleur definiëren.

De kleurtint wordt zo bepaald:

Berger:

Taube:

Hunter:

Stensby:

Hier zijn "R", "X", "Y", "Z", "L", "a" en "b" allemaal coördinaten die bij kleurmeting gebruikt worden.

Alle formules geven een witheid van 100 voor een object met een horizontale reflectiecurve van 400 tot 700 nm in het spectrum.

De ISO-brightness wordt veel in de papierindustrie gebruikt. Hier wordt de reflectie gemeten bij 457 nm. De kleur van 457 nm is blauw, dus wordt de witheid alleen aan de hand van het blauwe aandeel in het reflectiespectrum gemeten.

Deze methode functioneert eigenlijk alleen goed, wanneer er geen nuanceerkleurstoffen en opwitters aan het object zijn toegevoegd.

De meting is zo eenvoudig en wordt nog zoveel gebruikt, dat hij nog altijd een belangrijke plaats inneemt in de witheidsmetingen.



</doc>
<doc id="111195" url="https://nl.wikipedia.org/wiki?curid=111195" title="Psychische aandoening">
Psychische aandoening

Een psychische aandoening (ook wel "geestesziekte" of "psychiatrische stoornis") is een aandoening die wordt gekenmerkt door afwijkende ervaringen en gedrag. Psychische aandoeningen worden onder andere vastgesteld aan de hand van gedragsobservaties. De zware psychische aandoeningen vormen de deelcategorie ernstige psychische aandoeningen (EPA).

Psychische aandoeningen worden beschreven in de medische literatuur.
De DSM, omvat een classificatiesysteem van psychische afwijkingen met telkens een definitie, diagnostische criteria en differentiële diagnose van de beschreven groep psychische afwijkingen.

Het coderingshandboek van de Wereldgezondheidsorganisatie, omschrijft in de
ICD10 Hoofdstuk V eveneens de definitie van iedere cluster en geeft de ICD-10 code en definitie voor iedere psychische afwijking.

Deze handboeken berusten op een ruime medische consensus en bepalen wanneer gedrag dermate afwijkend is dat men kan spreken van een psychische aandoening, en in welke categorie.

Psychische aandoeningen kunnen afhankelijk van de aard en therapeut (psycholoog, psychiater enz.) worden behandeld met onder andere psychofarmaca en/of psychotherapie.




</doc>
<doc id="111230" url="https://nl.wikipedia.org/wiki?curid=111230" title="Stemmingsstoornis">
Stemmingsstoornis

Stemmingsstoornis is een verzamelnaam voor psychische aandoeningen waarbij de gemoedsstemming of emotie van de patiënt ziekelijk is verstoord of niet past bij de situatie waarin de patiënt verkeert.

De stemming van de patiënt kan depressief zijn, waarbij de gemoedsstemming bedrukt is, manisch, waarbij de stemming als pathologisch uitgelaten of ongeremd gezien kan worden, of hypomaan, bij een milde vorm van manie. Ook kan hiervan een combinatie optreden. 

Stemmingsstoornissen vormen een aparte categorie in het DSM-IV en de ICD10 Hoofdstuk V waar ze als volgt zijn ingedeeld:


</doc>
<doc id="111263" url="https://nl.wikipedia.org/wiki?curid=111263" title="Centrosoom">
Centrosoom

In dierlijke cellen ligt net buiten de kernenvelop het centrosoom (spoellichaampje), dat zich bij de kerndeling verdubbelt, waarna elk centrosoom zich langzaam naar één kant van de kern beweegt. Geleidelijk ontwikkelt zich in de buurt van elk van de centrosomen een structuur van draden (vroeger werd gedacht dat die uit de centrosomen kwam, maar het blijkt dat als deze ontbreken de draden ook ontstaan), de spoelfiguur. Als de centrosomen bij de dierlijke cel elk aan één kant van de kern aangekomen zijn, is er een netwerk van draden ontstaan dat de gehele kern omspant. Deze draden zorgen ervoor dat de chromosomen in de cel (die bij de celdeling los in het cytoplasma zitten) in het midden gehouden worden.

In een dierlijke cel bestaat het centrosoom of spoellichaampje uit twee centriolen. Elk centriool wordt gevormd door negen groepen van telkens 3 zeer dunne buisjes. (negen groepjes van drie microtubuli = triplet). De centriolen liggen altijd loodrecht ten opzichte van elkaar. Ze hebben een nog onbekende functie bij de celdeling. Ook zonder centriolen kan een dierlijke cel zich delen. Tijdens de celdeling verdubbelen de centriolen zich in het begin van de profase, waarna elk paar zich tegelijkertijd met het centromeer langzaam naar één kant van de kern beweegt.
Onderzoek gepubliceerd in het vooraanstaande wetenschappelijke tijdschrift "Science", heeft uitgewezen dat veel platwormen geen centrosoom in hun cellen hebben en toch een normale celdeling lijken te hebben. Onduidelijk is dan ook wat de rol van een centrosoom is.


</doc>
<doc id="111268" url="https://nl.wikipedia.org/wiki?curid=111268" title="Droesem">
Droesem

Droesem - ook wel depot, moer of bezinksel - is de drab van vaste stoffen die in wijn achterblijft na de fermentatie of na een bepaalde tijd van rijping. 
De droesem kan bestaan uit wijnkristal, wijnsteenzuur, kleurstoffen en tannine. Het kan een bittere zanderige smaak geven.

De stoffen slaan neer op het laagste punt van het fust of de wijnfles. Wijnflessen die liggend worden bewaard, kunnen over de lengte van de fles een spoor hiervan vertonen. Wanneer de fles rechtop gezet wordt, zal eventuele droesem door de wijn gaan zweven. Daarom dient men de fles met wijn een dag tevoren rechtop te zetten waardoor het droesem zich rond de "ziel" van de fles zal verzamelen. Hierna kan de wijn eenvoudiger gedecanteerd worden.

Bij de rijping van wijn wordt in Frankrijk - met name bij muscadet - wel van "lie" gesproken. Deze lie´s zijn in verschillende soorten te onderscheiden,
Lie kan ook de droesem van dode gistcellen na de gisting zijn.

In 1977 is wettelijk vastgelegd wanneer op het etiket van de wijn de term "Sur lie" mag staan.

De droesem wijst niet op een bepaalde kwaliteit van een wijn. Heel oude wijnen bevatten er vaak wel meer van dan wijnen die gemaakt zijn in de laatste decennia. Dit heeft met moderne vinificatie technieken te maken.<br>
De gevormde wijnsteen wordt niet als een “fout” van een wijn gezien. Het is een natuurlijke chemische reactie. Deze reactie kan door een sterke temperatuurschommeling worden veroorzaakt of verhevigd. De smaak van de wijn wordt door de kristallen, die zelf geen smaak hebben, niet beïnvloed.

Met foezel wordt weleens slechte wijn met veel bezinksel aangeduid.

De champagne moet altijd ten minste anderhalf jaar op de lie rijpen. Daarna volgt de dégorgement en wordt de lie uit de hals van de fles verwijderd.


</doc>
<doc id="111341" url="https://nl.wikipedia.org/wiki?curid=111341" title="Wijnsteenzuur">
Wijnsteenzuur

Wijnsteenzuur of 2,3-dihydroxybutaandizuur is een dicarbonzuur met als brutoformule CHO, dat structurele overeenkomsten vertoont met appelzuur. De zuivere stof komt voor als een wit kristallijn poeder, dat zeer goed oplosbaar is in water. Wijnsteenzuur wordt aangetroffen in onder andere druiven, bananen, pompelmoezen en vruchten van de tamarinde.

Wijnsteenzuur bevat 2 asymmetrische koolstofatomen, die dienstdoen als chirale centra. Deze twee kunnen elk een "R"- en een "S"-configuratie hebben. Dit levert op het eerste gezicht 4 stereo-isomeren op, maar in de "RS"- en de "SR"-vorm zijn de twee helften van de molecule elkaars spiegelbeeld, waardoor molecule en spiegelbeeld weer op elkaar passen. Deze twee vormen worden samen "meso"-wijnsteenzuur genoemd. "Meso"-wijnsteenzuur is niet optisch actief. De overige twee stereo-isomeren zijn wel optisch actief. Het L-(+)-wijnsteenzuur (met twee "R"-configuraties aan de chirale koolstofatomen) komt deels vrij of deels in gebonden toestand van nature voor in vele vruchten, zoals in druiven en pompelmoezen. Zouten ervan kunnen soms kristalliseren in druivensap. De D-(–)-vorm (met twee "S"-configuraties aan de chirale koolstofatomen) komt zelden voor in de natuur.

L-(+)- en D-(–)-wijnsteenzuur zijn enantiomeren van elkaar en aangezien hun kristallen qua vorm elkaars spiegelbeeld zijn, kunnen zij met het blote oog van elkaar gescheiden worden. Deze vaststelling werd voor het eerst gedaan door Louis Pasteur. Daarmee legde hij voor het eerst het verband tussen de kristalvorm en de optische verdraaiing, en bij uitbreiding voor de stereochemie.
Druivenzuur is een equimolair mengsel van linksdraaiend en rechtsdraaiend wijnsteenzuur (een racemaat). Het is daarom optisch inactief en splitsbaar in de twee stereo-isomeren waaruit het bestaat.

De zouten en esters van wijnsteenzuur worden tartraten genoemd. Onder de zouten zijn vooral natriumkaliumtartraat (seignettezout) en antimoonkaliumtartraat (een dubbelzout van kaliumtartraat en antimoon(III)oxide) bekend. Dit laatste zout is zeer giftig. Het wijnsteenzuur zelf wordt ook wel tartaarzuur genoemd.

Van de esters is vooral di-ethyltartraat belangrijk. Een toepassing van deze verbinding wordt gevonden in de organische synthese, met name als chiraal ligand bij de Sharpless-epoxidatie.

Het in de druiven aanwezige wijnsteenzuur kan reageren met kaliumionen aanwezig in wijn. Daarbij wordt kaliumwaterstoftartraat (wijnsteen) gevormd, in de vorm van kristallen. Het voorkomen van deze kristallen in de droesem of aan de kurk zegt niets over de wijnkwaliteit. Het komt vooral voor bij wijnen die grote temperatuursschommelingen hebben ondergaan. Kaliumtartraat is één van de weinige slecht in water oplosbare kaliumzouten.

Wijnsteenzuur ondergaat grotendeels dezelfde reacties als citroenzuur. Het wordt gebruikt in de geneeskunde, de textielnijverheid en de cosmetica (haarverf). Het is tevens een bestanddeel van het Fehlings-reagens waarmee monosachariden kunnen worden aangetoond, hoewel ook andere stoffen zoals aldehyden en ketonen een positieve reactie kunnen geven. Wijnsteenzuur wordt tevens gebruikt in warme klimaten om wijn wat frisser van smaak te maken.

Wijnsteenzuur is een ingrediënt in mascarpone. Het wordt in de voedingsindustrie gebruikt als antioxidant en heeft het E-nummer E334.



</doc>
<doc id="111345" url="https://nl.wikipedia.org/wiki?curid=111345" title="Endosymbiontentheorie">
Endosymbiontentheorie

De endosymbiontentheorie (symbiogenese) is de theorie die de herkomst verklaart van mitochondria en chloroplasten in eukaryote cellen door endosymbiose. Deze theorie wordt tegenwoordig algemeen geaccepteerd. Volgens de endosymbiontentheorie stammen deze organellen bij eukaryoten (zoals planten, schimmels en dieren) af van deze cellen opgenomen prokaryoten als endosymbionten. Ook verklaart de endosymbiontentheorie hoe eukaryoten (zoals planten, schimmels en dieren) geëvolueerd zijn uit bacteriën:
Verdere endosymbiose:

Als ondersteunend bewijs voor de theorie dat mitochondria en chloroplasten ontstaan zijn uit een vroegere endosymbiose kan het volgende aangevoerd worden:
De term "symbiose" in het woord "endosymbiose" wordt hier gebruikt in engere zin met de betekenis mutualisme.

Het idee van de endosymbiontenhypothese werd als eerste door de botanicus Andreas Franz Wilhelm Schimper in 1883 gepubliceerd. Hij gaf op deze manier een verklaring voor het ontstaan van chloroplasten.

Konstantin Mereschkowsky formuleerde omstreeks 1905 op grond van Schimpers werk de hypothese dat in de loop van de evolutie organismen de chloroplasten oorspronkelijk als zelfstandige blauwwieren opnamen waarna deze pas later een deel van de plantencel werden.

De Amerikaanse bioloog Ivan Wallin breidde het idee van endosymbiotische oorsprong van de cel uit tot de mitochondria en kwam in de jaren twintig van de 20e eeuw met het idee dat de eukaryotische cel uit een groep micro-organismen bestaat.

Omstreeks de jaren zestig van de twintigste eeuw werd DNA aangetoond in chloroplasten en kwamen de eerste elektronenmicroscopische afbeeldingen beschikbaar.

In 1970 publiceerde Lynn Margulis haar argumenten voor de endosymbiotische prokaryoten bij eukaryoten in "The Origin of Eukaryotic Cells".

Hierna verklaarde Carl Woese dat de endosymbiontenhypothese buiten elke redelijke twijfel aannemelijk is gemaakt; het gaat dus nu om de endosymbiontentheorie.

In 1981 publiceerde Lynn Margulis de theorie over mitochondria en chloroplasten "Symbiosis in Cell Evolution". De prokaryoten zouden de gastheercel binnengekomen zijn als een opgenomen prooi of als een parasiet, die tot organellen evolueerden. Op den duur zou een wederzijds voordeel zijn ontstaan, uitmondend in een verplichte symbiose. Het idee dat flagellen en cilia zouden zijn af te leiden van endosymbiotische Spirocheten wordt echter niet door veel biologen aannemelijk beoordeeld.

In het kader van verwerving van plastiden wordt endosymbiose met prokaryote symbionten (een cyanobacterium) aangeduid als primaire endosymbiose, wat leidt tot primaire plastiden. Een hierop volgende endosymbiose die een fotosynthetische eukaryoot betreft, heet als secundaire endosymbiose, wat leidt tot secundaire plastiden.
De plastiden hadden een monofyletische oorsprong binnen de Cyanobacteria. De kennis over het evolutionaire proces dat geleid heeft van vrij levende blauwwieren tot een geïntegreerd fotosynthetisch organel is nog voor een groot deel speculatief.

De amoebe "Paulinella chromatophora" (behorend tot de Cercozoa) is een geval van het onafhankelijk verwerven van fotosynthetische organellen, die hier chromatoforen ("kleurdragers") worden genoemd. Deze chromatoforen blijken verwant aan een blauwwier (α-cyanobacteriën) van het geslacht "Synechococcus". Niet alleen ontbreken bij de endosymbiont de genen die misbaar zijn voor een intracellulair leven in de gastheer, maar ook de essentiële genen voor de synthese van aminozuren en cofactoren. De chromatoforen zijn zo afhankelijk geworden van de gastheer.

"Elysia chlorotica" is een kleine tot middelgrote groene zeeslak uit de orde van de Opisthobranchia, onderorde Sacoglossa, familie Placobranchidae. De groene kleur komt van de plastiden, die ze verkrijgt door algen ("Vaucheria littorea" Hofm. ex C. Ag.) op te eten. De op deze wijze 'gestolen' plastiden worden kleptoplastiden genoemd. De bladgroenkorrels worden gebruikt voor fotosynthese. De slak geeft de chloroplasten door aan de nakomelingen.


</doc>
<doc id="111353" url="https://nl.wikipedia.org/wiki?curid=111353" title="Snuff">
Snuff

Snuff of snuffseks is een sadistische ondervorm van necrofilie waarbij iemand seksueel genot beleeft aan het verkrachten en vermoorden van een ander persoon.

De uitdrukking 'snuff' is afkomstig van het Engelse "to snuff out", wat letterlijk het snuiten of doven van een (kaars)vlam betekent (het afdekken met een kap zodat er geen zuurstof meer bij de vlam komt). In bredere betekenis betekent het elimineren, of zich ergens van ontdoen. Het slachtoffer wordt dus geëlimineerd, zijn of haar leven wordt 'gedoofd'. Een dergelijke sadistische voorkeur is theoretisch niet ondenkbaar. Bij waargebeurde lustmoorden en bij verscheidene seriemoordenaars speelt seksueel genot een grote rol bij het uitvoeren van gewelddadige handelingen.

Er zouden illegale "snuff-films" bestaan waarin echte verkrachtingen en moorden worden getoond. Hard bewijs dat legitieme commerciële snuff-films echt bestaan is nog nooit geleverd, hoewel er wel nep-snuff bestaat waarin met speciale effecten moorden worden nagebootst.

In 2009 bracht de onder pseudoniem schrijvende Engelse ex-prostituee 'Sarah Forsyth' samen met "ghostwriter" Tim Tate het boek "Slave girl" uit, in een Nederlandse vertaling ook verschenen als "Mijn leven in de hel". Hierin vertelt ze hoe zij op negentienjarige leeftijd vanuit haar woonplaats Gateshead naar Amsterdam kwam. Daar was haar een baan als leidster van een kinderdagverblijf in het vooruitzicht gesteld. Ze bleek in de val gelokt door een pooier. Die zette haar direct na aankomst gevangen en aan het werk op De Wallen. Forsyth vertelt in haar boek in die tijd betrokken te zijn geweest bij de opname van een snuff-film. Volgens haar getuigenis werden zij en een Vietnamees meisje genaamd Par opgenomen terwijl ze voor een videocamera mishandeld en verkracht werden. Tijdens diezelfde opname zou Par voor Forsyths ogen door haar hoofd zijn geschoten. Par zou niet hard genoeg hebben gewerkt naar de zin van hun Joegoslavische pooier Gregor, die middels de opname alsnog grof aan haar wilde verdienen.

Hoewel commerciële snuff-films niet zijn aangetroffen, zijn er wel gevallen bekend waarin verkrachtingen of (lust)moorden zijn gefilmd en soms ook verspreid via bijvoorbeeld internet. Een voorbeeld van een gefilmde moord waarbij seksuele handelingen werden uitgevoerd is:

In de jaren tachtig verscheen er een zevendelige exploitatie-horrorfilmserie uit Japan genaamd "ギニーピッグ" ("Ginī Piggu"), in het westen ook bekend als de "Guinea Pig"-serie. Daarvan zijn de eerste twee delen "Akumano Jikken" ("The Devil's Experiment") en "Chiniku no hana" ("Flower of Flesh and Blood") opzettelijk zodanig gefilmd om zo veel mogelijk op een echte snuff-film te lijken. Acteur Charlie Sheen kreeg laatstgenoemde film in 1991 voor ogen en bracht de FBI op de hoogte omdat hij dacht dat het echte snuff betrof. Mede na het zien van een volgende, bijbehorende opname genaamd "Guinea Pig 2: The Making of Guinea Pig 1" liet de dienst zich ervan overtuigen dat de "Guinea Pig"-serie simpelweg een overtuigend staaltje van special effects vormde.




</doc>
<doc id="111486" url="https://nl.wikipedia.org/wiki?curid=111486" title="Antisociale persoonlijkheidsstoornis">
Antisociale persoonlijkheidsstoornis

De antisociale persoonlijkheidsstoornis en in de ICD-10 de dissociale persoonlijkheidsstoornis, is een persoonlijkheidsstoornis die wordt kenmerkt door een diepgaand patroon van minachting voor of schending van de rechten van anderen en impulsief en antisociaal gedrag. Er is vaak sprake van een gebrekkig geweten, evenals een geschiedenis van crimineel gedrag, juridische problemen en agressief en/of impulsief gedrag. In de samenleving heeft ongeveer 3% van de mannen en minder dan 1% van de vrouwen de antisociale persoonlijkheidsstoornis (volgens de DSM-IV). Vroeger werd deze stoornis ook wel sociopathie, sociopatische persoonlijkheiddstoornis en morele krankzinnigheid genoemd.

Het DSM-IV definieert de antisociale persoonlijkheidsstoornis als een pervasief patroon van veronachtzaming en schending van de rechten van anderen dat zich openbaart vanaf het 16e levensjaar.
De diagnose dient aan de volgende voorwaarden te voldoen:

A: Een diepgaand patroon van gebrek aan achting voor en schending van de rechten van anderen, vanaf het vijftiende jaar aanwezig en tot uiting komend in diverse situaties, zoals blijkt uit drie (of meer) van de volgende kenmerken:


B: De leeftijd is ten minste achttien jaar.

C: Er zijn aanwijzingen voor een gedragsstoornis beginnend vóór het vijftiende jaar.

D: Het antisociale gedrag komt niet uitsluitend voor in het beloop van schizofrenie of manische episodes.

De "WHO's International Statistical Classification of Diseases and Related Health Problems, tenth edition (ICD-10)" beschrijft de "dissociale persoonlijkheidsstoornis". Voor een diagnose moet aan ten minste drie van de onderstaande criteria zijn voldaan:


De aandoening beschrijft de ICD-versie van de antisociale persoonlijkheidsstoornis, maar de aandoening is niet hetzelfde als de antisociale gedragsstoornis.

Een antisociale persoonlijkheidsstoornis gaat vaak samen met een of meer van de volgende psychische aandoeningen:

Mensen met een antisociale persoonlijkheidsstoornis zijn vaak heel charmant en innemend, maar ze kunnen door impulsiviteit en gebrek aan inlevingsvermogen snel in conflicten terechtkomen. Ze zijn niet bang aangelegd en hebben moeite de consequenties van hun handelingen in te zien. Berouw, empathie of schuldgevoel komt bij AsPS-lijders niet of slechts in verminderde mate voor omdat zij niet of in verminderde mate kunnen empathiseren met anderen; dat wil zeggen dat het inlevingsvermogen en het vermogen om zich in een ander te verplaatsen verminderd aanwezig is of geheel ontbreekt. Het uit zich vooral door versterkt egocentrisch gedrag, waarbij het eigenbelang vaak of altijd boven dat van anderen prevaleert. Personen met deze persoonlijkheidsstoornis hebben meestal geen problemen met het uitbuiten van anderen voor hun eigen voordeel of plezier en kunnen manipulatief of bedrieglijk zijn tegenover anderen. Ze bereiken dit door middel van humor, oppervlakkige charme of intimidatie en geweld. AsPS-lijders gedragen zich vaak arrogant, denken negatief over anderen en hebben een gebrek aan berouw voor hun schadelijke handelingen. Typerend voor iemand met een antisociale persoonlijkheidsstoornis, is bijvoorbeeld het aanwenden van "sociaal wenselijk gedrag" om uit eigenbelang een doel te bereiken, ook al gaat dat ten koste van de ander. Hiermee onderscheidt de persoonlijkheidsstoornis zich duidelijk van andere stoornissen die de emoties en de empathische vermogens negatief beïnvloeden. Bij AsPS is het antisociale gedrag echter geen bewuste keuze, hoewel dit vaak wel zo overkomt op de omgeving.

Het komt ook voor dat een AsPS-patiënt zich aardig en sociaalvoelend voordoet. Dit noemt men "aangeleerd sociaal wenselijk gedrag"; dit is echter slechts cognitief, verstandelijk en rationeel aanwezig: het komt niet voort uit intrinsieke emoties. Toch kan het sociaal wenselijke gedrag ook aangewend worden op manieren die ertoe leiden dat de patiënt dermate socialiseert, dat hoewel van genezing geen sprake is, het aangeleerde gedrag als copingmechanisme de patiënt het gedrag laat vertonen dat zeer nauw overeenkomt met dat van een gezond persoon, ook in het voordeel van de omgeving. Het is een misverstand dat iedereen met een antisociale persoonlijkheidsstoornis ongeneeslijk ziek is, als dat wordt uitgelegd als "niet voor verbetering vatbaar". 

Een heel specifiek verschijnsel bij AsPS is in bepaalde gevallen het ziekelijk liegen. Een patiënt kan een uitgebreid web van leugens vertellen ten behoeve van zijn eigen voordeel of plezier. Hij kan ook iemand financieel voordeel of romantiek in het vooruitzicht stellen, terwijl het verantwoordelijkheidsgevoel om aan de geschapen verwachtingen te voldoen volledig ontbreekt. Het komt voor dat het liegen zodanig een tweede natuur geworden is, dat de persoon in kwestie liegt, terwijl deze er geen concreet plan of doel voor heeft. Opvallend is voorts dat hij zich enerzijds in de slachtofferrol kan opstellen en anderzijds zich voor kan doen als iemand met succes.

Crimineel gedrag is niet noodzakelijk voor de diagnose, maar lijders aan AsPS komen vaker dan gemiddeld in aanraking met politie en justitie door hun veronachtzaming van de normen en waarden in de maatschappij en de rechten van anderen. Een gebrekkig of verstoord inlevingsvermogen is hiervan een belangrijke oorzaak. Het is echter onjuist om alle criminelen af te doen als AsPS-lijders: veel criminelen hebben geen AsPS en omgekeerd zijn veel AsPS-lijders niet crimineel.

Sommigen zijn van mening dat mensen die buitengewoon goed presteren in de maatschappij kenmerken van AsPS vertonen, omdat ze minder moeite zouden hebben met het nemen van harde beslissingen: oppervlakkige charmes worden dan bijvoorbeeld gezien als inspirerende kwaliteiten, gevoelsarmoede wordt zakelijkheid, impulsiviteit wordt "knopen durven doorhakken" en weerbarstigheid wordt assertiviteit en doorzettingsvermogen.

Opmerkelijk is vaak ook hun perfecte inschatting van de situatie en hun slimme kijk op dingen.

Net als andere persoonlijkheidsstoornissen, valt de antisociale persoonlijkheidsstoornis op een "spectrum", wat betekent dat de ernst per AsPS-lijder kan verschillen. Het gedrag kan variëren van incidenteel slecht gedrag tot het herhaaldelijk overtreden van de wet tot het plegen van zeer ernstige misdrijven zoals moord.

Vooroordelen over de antisociale persoonlijkheidsstoornis zijn dat AsPS-lijders geen emoties en gevoelens hebben, altijd crimineel of gewelddadig gedrag vertonen, niet in staat zijn tot verbetering en dat de oorzaak altijd ligt in verwaarlozing of mishandeling in de jeugd.

De oorzaken van de antisociale persoonlijkheidsstoornis zijn in drie groepen te verdelen. Doorgaans is een combinatie van deze factoren aanwezig bij personen met een antsocialepersoonlijkheidsstoornis:


Een persoon met een antisociale persoonlijkheidsstoornis is meestal opgegroeid in een moeilijk, instabiel gezin in combinatie met een gebrek aan ouderlijke zorg en middelenmisbruik. Als een gevolg van deze problemen, waren AsPS-lijders vaak al op jonge leeftijd bekend bij sociale diensten.

Mensen die lijden aan een antisociale persoonlijkheidsstoornis worden vaak verkeerd begrepen door professionals en soms ook gediscrimineerd als gevolg van de symptomen van de aandoening. Het gebrek aan berouw en de onjuiste veronderstelling dat AsPS-lijders geen gevoelens hebben, kan moeilijkheden geven in de behandeling. De meeste AsPS-lijders komen via de rechterlijke macht of familieleden terecht bij de geestelijke gezondheidszorg.

Voorheen werd gedacht dat er weinig succesvolle behandelmethoden waren voor een antisociale persoonlijkheidsstoornis. Er werd daarbij vermoed dat behandelingen de patiënt juist de gelegenheid gaven zijn of haar antisociale vaardigheden te verbeteren.

Uit voorlopige resultaten van een onderzoek aan de Universiteit Maastricht dat werd gepubliceerd in 2012 bleek echter dat mensen met een antisociale persoonlijkheidsstoornis mogelijk baat hebben bij schematherapie. Het onderzoek werd uitgevoerd bij patiënten van tbs-klinieken in Nederland. De kans op recidive daalde en de proefpersonen die de therapie ondergingen mochten gemiddeld 103 dagen eerder op proefverlof. Er werd ook een vooruitgang in het emotioneel functioneren geboekt: ze hadden een diepere band met anderen en waren minder agressief.

Cognitieve gedragstherapie (CGT) is bewezen effectief voor mensen met een lichte vorm van antisociale persoonlijkheidsstoornis. Het is een misverstand dat mensen met een antisociale persoonlijkheidsstoornis zich niet bewust zijn van hun stoornis en hun gedrag niet willen verbeteren of nooit behandeling zullen aanvaarden of zoeken.

Patiënten die lijden aan een antisociale persoonlijkheidsstoornis, hebben een hogere kans op vroegtijdig overlijden als gevolg van moord of zelfmoord, roekeloos gedrag of seksueel overdraagbare aandoeningen. Vaak neemt de heftigheid van de stoornis toe in de puberteit en vroege volwassenheid en neemt weer af rond of voor het veertigste levensjaar. In ernstige gevallen verblijft een AsPS-lijder zijn of haar hele leven in een beveiligde instelling of een tbs-kliniek.

Iemand met een antisociale persoonlijkheidsstoornis lijdt aan "sociopathie", een verouderde term die van een nieuwe betekenis werd voorzien door de psychiater Robert Hare. De aandoening is volgens Hare niet hetzelfde als de psychopathische persoonlijkheidsstoornis. Wel worden AsPS-lijders soms ook secundaire psychopaten, pseudopsychopaten en factor 2-psychopaten genoemd.

Sociopathie of AsPS ontstaat als gevolg van een genetische aanleg voor psychopathie die pas tot uiting kwam als gevolg van omstandigheden. Een sociopaat had in feite een normaal en gezond persoon kunnen zijn, maar de emotionele en persoonlijkheidsontwikkeling werd verstoord als gevolg van externe factoren waardoor een genetische aanleg tot uiting kwam in de vorm van pseudo-psychopathisch gedrag. Externe factoren kunnen bijvoorbeeld kindermishandeling, verwaarlozing, armoede, frontaal syndroom en aangeleerd gedrag zijn. De aandoening kenmerkt zich vooral door emotionele problemen, impulsiviteit en antisociaal gedrag. In tegenstelling tot een psychopaat, is een sociopaat in staat tot emotionele gehechtheid en schuldgevoel. Een sociopaat is in staat tot empathie, maar slechts voor een beperkt aantal mensen.. In de kindertijd en jeugd konden er zich symptomen van het ontremde type van de reactieve hechtingsstoornis(ICD-10) hebben voorgedaan.

Een hoogfunctionerende sociopaat of AsPS-lijder is een sociopaat zoals hierboven beschreven is, maar in combinatie met psychopathische trekken zoals welbespraaktheid, hoge verbale intelligentie, oppervlakkige charme en afwezigheid van impulsiviteit, of ze zijn in staat om hun antisociale gedrag duidelijk te verminderen wanneer het hen uitkomt. Een hoogfunctionerende sociopaat is net als de "normale" sociopaat in staat tot emotionele banden en schuldgevoel. Een hoogfunctionerende sociopaat heeft juist door zijn of haar psychopathische eigenschappen een functioneler bestaan en meer controle over impulsen, waardoor er minder problemen zijn in het sociaal en beroepsmatig functioneren.



</doc>
<doc id="111697" url="https://nl.wikipedia.org/wiki?curid=111697" title="Commission Internationale de l'Éclairage">
Commission Internationale de l'Éclairage

De Commission Internationale de l'Éclairage (CIE), internationaal meer bekend als "International Commission on Illumination", is de internationale autoriteit op het gebied van licht, lichtbronnen, kleur en kleurruimte.

Het CIE-centraal-bureau is gevestigd in de Kegelgasse 27 A-1030 Wenen, in Oostenrijk. De CIE werkt samen met de ISO-organisatie en wordt door ISO als een standaardiseringsgezelschap behandeld.

De CIE-kleurruimte, ontwikkeld in 1931, wordt nog altijd gebruikt om kleuren te definiëren, en als referentie voor andere kleurruimtes. De figuur is een tweedimensionale weergave van kleuren van dezelfde intensiteit (helderheid), volgens de standaard-CIE-1931-waarneming, die gebaseerd is op observaties van kleurmetingen bij mensen. Een volledige weergave van kleuren is eigenlijk driedimensionaal, waarbij de drie assen uitgedrukt worden als x, y en z. Door x+y+z op 1,0000 te stellen, kan men een tweedimensionale figuur maken zonder de waarde z te gebruiken. De z-waarde kan dan berekend worden uit: z = 1,0000 minus (x+y). De standaard-CIE-1931 is inmiddels vervangen door Standaard-CIE-1976.

De driedimensionale figuur ziet eruit als een piramide. Om een verschil tussen kleuren weer te geven is deze kleurruimte niet te gebruiken. Daarom is dit systeem verder ontwikkeld tot het CIELAB-systeem.



</doc>
<doc id="111698" url="https://nl.wikipedia.org/wiki?curid=111698" title="CIELAB">
CIELAB

Het CIELAB-systeem is een kleurruimte. CIELAB is ontwikkeld door de Commission Internationale de l'Eclairage (CIE).

In 1611 heeft de Zweedse monnik en astroloog Sigrid Aron Forsius een driedimensionaal kleurordeningssysteem voorgesteld, waar alle andere kleurordeningssystemen van zijn afgeleid. Dit primitieve model had een verticale as voor de helderheid, met zwart onderaan en een cirkel rond de as met de spectrale kleuren.

Het CIE-Systeem is gebaseerd op additieve kleurmenging. Op de hoekpunten van een gelijkzijdige driehoek bevinden zich de drie hoofdkleuren B (blauw, 435,8 nm), G (groen, 541,6 nm) en R (rood, 700 nm).
De door het CIE gebruikte tristimuluswaarden zijn gebaseerd op deze primaire kleuren. B = Z, G = Y, en R = X.
Elke kleur kan met unieke waarden van X, Y en Z weergegeven worden.

De meest gebruikte weergave van de kleur met X, Y en Z wordt gedaan met de coördinaten x,y en Y.
Hierbij staat Y voor de helderheid van een kleur. De x en y leggen de kleurtoon vast.
x en y worden als volgt berekend:

Omdat bij de aanduiding met x, y en z aan de hand van de getallen moeilijk in te schatten is welke kleur je beschrijft, wordt vaak omgerekend naar L*a*b* waarden. Die omrekening staat beschreven in de CIE-normen en wordt daarom CIELAB genoemd.
L* is de helderheids-as, ze gaat van 0 (zwart) tot +100 (wit).
De a*-as gaat van (-)groen tot (+)rood.
De b*-as gaat ook van (-)blauw tot (+)geel.
De kleuren omvatten alle kleuren die we kunnen waarnemen/meten. Meestal worden de a*- en b*-as uitgedrukt met een schaalverdeling van -127 tot +127 (omdat dit het maximaal aantal digitale stappen zijn in een 8-bits getalnotatie). Feitelijk zou elke schaalverdeling gebruikt kunnen worden die men wenst, omdat het altijd een verwijzing is naar een bepaald 'gedeelte van het maximale'.
Met drie L*a*b*-assen die loodrecht op elkaar staan wordt dus een ellipsvormige ruimte beschreven waar alle kleuren in passen.

Bijvoorbeeld: -50 b* en +50 a* is paars, want ligt tussen blauw en rood.
De L-waarde geeft dan aan of het donker- of lichtpaars is.

Vergeet niet de sterretjes te vermelden. De Lab-ruimte zonder sterretjes is de beschrijving van de hunterlab-kleurruimte waarvoor andere omrekenregels van xyz naar Lab gelden.

Kleurverschillen worden berekend door de afstand tussen twee punten in de kleurruimte te berekenen. Dit is de vierkantswortel uit de som van de gekwadrateerde verschillen in L*a*b* waarden.

Voor omrekening van XYZ naar CIE L*a*b* (CIELAB) geldt het volgende:

waar

voor formula_9, anders geldt:

Hier zijn Xn, Yn en Zn de tristimuluswaarden van de referentie wit.

De omgekeerde conversie (voor Y/Yn > 0,008856) is:

waar

CIE 1976 L*u*v* (CIELUV) is direct gebaseerd op de CIE XYZ en een volgende poging om de waargenomen verschillen tussen kleuren te linealiseren. De niet-lineaire relatie voor L*, u*, and v*:

De waarden un' and vn' verwijzen naar de referentiekleur wit of de lichtbron; voor de 2° waarnemingshoek en lichtbron C, un' = 0.2009, vn' = 0.4610. De vergelijkingen voor u' en v' worden hier weergegeven:

De omgekeerde conversie (u',v') naar (x,y) is:

De conversie van CIELUV naar XYZ gaat als volgt:

Andere kleurruimtes:


</doc>
<doc id="111701" url="https://nl.wikipedia.org/wiki?curid=111701" title="Kleurmeting">
Kleurmeting

Een kleurmeting kan gedaan worden, wanneer er aan drie voorwaarden is voldaan:

Dit kan met de volgende vergelijking worden weergegeven:

Een deel van het oog is het netvlies. Het netvlies bevat staafjes, voor het waarnemen van licht en donker, en drie soorten kegeltjes, voor het waarnemen van respectievelijk rood, groen en blauw.

De gevoeligheid van de verschillende kegeltjes is afhankelijk van de golflengte en zelfs van de hoek waarin het object waargenomen wordt.

Er bestaan verschillende modellen om kleuren te rangschikken, bijvoorbeeld het Natural Color System (NCS), het Munsell systeem, het Pantone systeem, RGB, CMYK, en het CIELAB-System.

In 1931 publiceerde J. Guild de resultaten van een methode om spectrale kleuren te meten als een combinatie van rood, groen en blauw licht. Aan een aantal proefpersonen liet hij twee witte vlakken naast elkaar zien, waarvan het ene werd belicht met een monochrome lichtbron (het te meten licht) en het andere met een door de proefpersoon samen te stellen mengsel van rood, groen en blauw licht, zodanig dat de twee kleuren hetzelfde lijken. Door dit experiment te herhalen voor een groot aantal verschillende golflengtes ontstaat een tabel met aan de ene kant de golflengte van het gemeten licht en aan de andere kant drie kolommen met de waarden voor r, g, en b (een aantal van die waarden zijn negatief, wat wil zeggen dat rood, groen of blauw moest worden toegevoegd aan de te meten kleur om gelijkheid te krijgen).

Door lineaire combinatie kunnen andere tabellen worden gemaakt (XYZ, La*b*). Veelgebruikt is de combinatie zoals hiernaast in grafiekvorm is afgebeeld, met als handige eigenschappen dat alle getallen positief zijn en een van de componenten (Y) evenredig is met de helderheid van de spectrale kleur.

De resultaten van kleurmetingen hangen af van de lichtbron die gebruikt wordt en de waarnemingshoek. Daarom moeten deze ten eerste gestandaardiseerd zijn en altijd bij een meting vermeld worden.

De waarnemingshoek kan 2° of 10° zijn. De 2° waarnemingshoek werd door de CIE in 1931 gedefinieerd en werkt goed voor kleinere objecten. Voor grotere objecten is dan de 10° in 1964 door de CIE gedefinieerd.

Verschillende lichtbronnen kunnen zijn D65, Y, F2 enzovoort. De D65 lichtbron is de meest gebruikte lichtbron, omdat hij standaard zonlicht het dichtst benadert.




</doc>
<doc id="111910" url="https://nl.wikipedia.org/wiki?curid=111910" title="Poeder">
Poeder

Een poeder is een vaste stof die uit zeer kleine korrels bestaat. Een poeder wordt geproduceerd door een stof met grotere korrels te malen of pletten.

Een eigenschap van poeder ten opzichte van een vaste stof met grotere korrelgrootte is dat het oppervlak per volume groter is. Zo kan vermalen suiker of zout bijvoorbeeld sneller oplossen dan een groot brok.

Poeders kunnen kristallijne zuivere chemische stoffen zijn, of mengsels van kristallen van zuivere stoffen, maar ook zijn er poeders van mengsels waar elke korrel een mengsel is.

Voorbeelden van poeders:
De compositie van kristallijne poeders kan worden onderzocht met behulp van poederdiffractie.


</doc>
<doc id="111961" url="https://nl.wikipedia.org/wiki?curid=111961" title="Paranoia">
Paranoia

Paranoia (Grieks: "para", naast; "nous", verstand), achtervolgingswaan of het syndroom van Kraepelin is een overmatige achterdocht.

In pathologische vorm is paranoia het gevoel in de gaten gehouden, achtervolgd of bedreigd te worden, zonder dat zoiets daadwerkelijk het geval is. Paranoïde mensen verkeren bijvoorbeeld in de waan dat zij worden gevolgd, dat mensen 's nachts in hun huis inbreken en rondlopen, dat er giftige gassen in hun huis worden gepompt door kwaadwillende buren of dat de politie voor de deur de wacht houdt. Ook houden zij er vaak complottheorieën op na. Ze hebben over het algemeen geen ziekte-inzicht. Hierdoor zien ze zelf in de regel geen heil in behandeling, zelfs als ze voor hun omgeving evident geestesziek zijn.

In de psychiatrie werd de term paranoia voor het eerst gebruikt door de Duitse psychiater Emil Kraepelin. Hij bedoelde hiermee een psychische aandoening waarvan een waan het enige of belangrijkste kenmerk is. Deze visie is nu grotendeels achterhaald en de term wordt nu in het algemeen gebruikt om een zelfgerichte waan aan te geven of in engere zin een achtervolgingswaan. Het woord heeft in de loop der tijd verschillende betekenissen gehad en ook nu nog bestaan er in de psychiatrie verschillende visies op het verschijnsel.

Een klassiek geval van paranoia in de geschiedenis van de psychiatrie is het geval Daniel Paul Schreber (1842-1911), een Duitse rechter die na zijn ontslag uit het krankzinnigengesticht waarin hij was opgenomen eerst zelf een autobiografisch werk schreef over zijn aandoening en daarna toch weer daarin terugviel. Over dit geval is ook gepubliceerd door Sigmund Freud .

Paranoia is vaak (al dan niet in lichtere vorm) een onderdeel van psychotische aandoeningen, met name schizofrenie of een waanstoornis, maar kan ook voorkomen bij niet-psychotische aandoeningen, zoals de paranoïde persoonlijkheidsstoornis.

De aandoening kan ook het gevolg zijn van somatische of neurologische ziekten, bijvoorbeeld de ziekte van Alzheimer.


</doc>
<doc id="112198" url="https://nl.wikipedia.org/wiki?curid=112198" title="Vic Anciaux">
Vic Anciaux

Victor J.Fr. Anciaux (Boechout, 24 december 1931) is een voormalig Belgisch arts en politicus voor de Volksunie.

Anciaux maakte zijn intrede in de nationale politiek als volksvertegenwoordiger. Hij werd voor de eerste maal verkozen tijdens de verkiezingen van 1965 en zou het mandaat behouden tot 1995. In de periode december 1971-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd geïnstalleerd. Vanaf 21 oktober 1980 tot mei 1995 was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement.

In 1974 werd hij aangesteld als fractievoorzitter in de Kamer van Volksvertegenwoordigers. Dit mandaat oefende hij uit tot aan zijn aanstelling als Staatssecretaris van Brusselse zaken en Vlaamse Cultuur in achtereenvolgens de regering-Tindemans II (waar hij onder andere betrokken was bij het Egmontpact) en de regering-Vanden Boeynants II. Doordat de Volksunie geen deel meer uitmaakte van de regering-Martens I, keerde hij terug naar zijn oude functie - die van fractievoorzitter - in 1979.

Deze oefende hij uit tot aan zijn verkiezing tot partijvoorzitter van de Volksunie datzelfde jaar. Hij volgde Hugo Schiltz op na de verkiezingsnederlaag van 1978. Hij kon het tij keren en bij de verkiezingen van 1981 maakte de partij het verlies weer goed met een winst van 6 zetels in de Kamer en 3 in de Senaat. Onder zijn voorzitterschap nam de Volksunie deel aan de allereerste Vlaamse Regering van Gaston Geens en oogstte hij verbazing door in naam van de partij in 1980 een manifest te ondertekenen dat aandrong om de Belgische militaire hulp aan Zaïre te verbreken en het regime van Mobutu niet langer te steunen. In 1985 verloor zijn partij opnieuw fors tijdens de verkiezingen (-4 in de Kamer en -2 in de Senaat) en een jaar later (1986) werd hij opgevolgd door Jaak Gabriëls.

In 1989 deed hij zijn intrede in de Brusselse Hoofdstedelijke Raad en werd hij onmiddellijk Brussels staatssecretaris voor Buitenlandse Zaken in de regering-Picqué I. Hij deelde dit mandaat met achtereenvolgens Didier Gosuin (tot 1991) en vervolgens Didier van Eyll (beiden FDF). Vanuit deze functie was hij één van de eerste politici die het immigrantenprobleem in Brussel ter sprake bracht en werkte voor een democratisch en tolerant integratiebeleid. Toen de Volksunie ook toetrad tot de regering-Picqué II, werd hij aangesteld tot Brussels staatssecretaris voor Wetenschappelijk onderzoek en Energie. Als lid van deze regering onderhandelde hij mee over het Brussels taalhoffelijkheidsakkoord. Dit akkoord - dat in zijn ogen met de voeten werd getreden - leidde mee tot zijn ontslag uit de Brusselse regering en uit de Brusselse Hoofdstedelijke Raad op 21 november 1997. Hij werd in de Brusselse Hoofdstedelijke Raad opgevolgd door toenmalig partijgenoot Sven Gatz.

Hij koos bij het uiteenvallen van de Volksunie, voor spirit, waar zijn zoon Bert Anciaux boegbeeld was. In 2004 trad hij in het huwelijk met Brussels parlementslid Marie-Paule Quix. Nadat zijn zoon Bert op 4 december 2008 de VlaamsProgressieven verliet, stapte ook vader Vic uit die partij. In de zomer van 2010 werd hij getroffen door een hartaanval waarvan hij recupereerde. Kort daarvoor haalde hij de pers door te verklaren dat de oprichting van een Brussels Gewest dat evenwaardig was aan Vlaanderen en Wallonië een historische vergissing was. Hij is nog actief als Brussels voorzitter van het Lokaal Overlegplatform secundair onderwijs (LOP).

Tot 1 januari 2006 was Vic Anciaux negen jaar lang voorzitter van de Vlaamse Liga tegen Kanker (VLK), dit is sinds het ontstaan van de VLK, een fusie tussen de vzw Kom op tegen Kanker en de vzw Vlaamse Kankerliga.

Naast Bert Anciaux, nu bij sp.a, zijn drie andere zonen van Vic ook politiek actief. Roel Anciaux is in Meise actief binnen de sp.a en zetelt als provincieraadslid voor de provincie Vlaams-Brabant. Koen Anciaux is lid van de Open Vld en schepen in Mechelen sinds 2000 en Jan Anciaux was onafhankelijk gemeenteraadslid in Vilvoorde maar stelde zijn mandaat in 2011 ter beschikking van de partij, toen hij de overstap naar de Nieuw-Vlaamse Alliantie maakte.


</doc>
<doc id="112213" url="https://nl.wikipedia.org/wiki?curid=112213" title="Begga (heilige)">
Begga (heilige)

De heilige Begga (±620 - Andenne, 17 december 693) was een Frankische edelvrouw, dochter van hofmeier Pepijn van Landen, en een heilig verklaarde katholieke kloosterlinge. De Collegiale kerk Sint-Begga te Andenne is aan haar toegewijd. In deze kerk bevindt zich (in de Sint-Beggakapel, links van het koor) een 12de-eeuws funerair monument in zwart marmer dat genoemd wordt: ""Het graf van Begga"". Erboven staat de zogenaamde ""Tafel van Begga"" waaraan bovennatuurlijke eigenschappen zijn toegeschreven. Een relikwie van Begga wordt bewaard in de Sint-Amanduskerk te Wezeren in Vlaams-Brabant.

Begga werd omstreeks 620 geboren als dochter, enerzijds van Pepijn van Landen, hofmeier van Austrasië, stamvader van de Pepiniden en katholieke zalige, en anderzijds van diens vrouw Ida, beter bekend als de heilige Ida van Nijvel. Begga was de zuster van Grimoald -die zijn vader opvolgde als hofmeier- en van de heilige Gertrudis.

Begga huwde omstreeks 643 met Ansegisel, een hofmeier die werd vermoord. Deze laatste was een zoon van bisschop Arnulf van Metz en van diens vrouw Doda van Metz. Zowel Arnulf als Doda werden heilig verklaard. Uit het huwelijk tussen Begga en Ansegisus werden verscheidene kinderen geboren. Echter heerst er onzekerheid over sommige mogelijke kinderen.

Met zekerheid stammen de volgende uit dit huwelijk:

Het is overduidelijk dat verscheidene van Begga's verwanten, op een bepaald tijdstip in hun leven, zich ten dienste stelden van de katholieke Kerk en sommigen zelfs werden heilig verklaard.

Na de dood van haar man en een groot deel van haar mannelijke familieleden tijdens een mislukte staatsgreep in 662, werd Begga erfgename van het uitgestrekte familiebezit in het Maasdal. Als weduwe maakte ze een pelgrimstocht naar Rome en deed daar de gelofte om een klooster en zeven kerken te stichten. Pas nadat haar zoon Pepijn in 691 zijn politieke positie en zijn bezit veilig had gesteld, stichtte zij een klooster in Andenne, bevolkte het met nonnen uit Nijvel en werd er de eerste abdis. Begga stierf in Andenne, waarschijnlijk op 17 december 693.

De heilige Begga is de patrones van stotteraars, van mensen met botbreuken, en vrij recent ook van de begijnen. Zij wordt aangeroepen tegen reuma. Het Walcherse dorpje Biggekerke is waarschijnlijk naar haar vernoemd.

Begga had aanvankelijk niets met de begijnen van doen (begijnen kregen hun naam pas zo'n 600 jaar later), maar wordt vanwege de naamsovereenkomst toch vaak als begijn met kap en gevouwen handen voorgesteld.


</doc>
<doc id="112280" url="https://nl.wikipedia.org/wiki?curid=112280" title="Lactitol">
Lactitol

Lactitol is een polyol (of suiker-alcohol) die zowel wordt gebruikt als kunstmatige zoetstof en als laxeermiddel.

Lactitol heeft 0,9 keer de zoetkracht van suiker. Het komt niet in de natuur voor, maar wordt verkregen uit lactose (melksuiker). Het heeft een zoete smaak -zonder bijsmaak- en wordt gebruikt in een aantal voedingsmiddelen, waaronder in kauwgom.

Bij gebruik van gemiddeld meer dan 15 tot 20 gram per dag kan lactitol laxerend werken. Het is in Nederland dan ook sinds 1989 verkrijgbaar als laxeermiddel (Importal). Het behoort tot de osmotisch werkende laxeermiddelen: het houdt water vast in de darmen, met als gevolg dat de inhoud van de darmen langzaam zachter en groter wordt. Bovendien wordt bij gebruik van de stof de peristaltische beweging van de darmen gestimuleerd.


</doc>
<doc id="112284" url="https://nl.wikipedia.org/wiki?curid=112284" title="Mannitol">
Mannitol

Mannitol is een polyol (of suiker-alcohol) die wordt gebruikt als natuurlijke zoetstof, antiklontermiddel en vulstof.

Mannitol is een natuurlijke zoetstof met 0,7 keer de zoetkracht van suiker. Het komt voor in allerlei soorten planten (vooral zeewieren) en heeft een zoete smaak, zonder bijsmaak. Mannitol wordt gebruikt in allerlei voedingsmiddelen. Behalve als zoetstof wordt het vaak ook gebruikt omdat het een betere structuur geeft aan bepaalde voedingsmiddelen en het uitdrogen ervan kan voorkomen.

Bij overmatig gebruik (gemiddeld meer dan 15 gram per dag) kan mannitol laxerend werken.


</doc>
<doc id="112311" url="https://nl.wikipedia.org/wiki?curid=112311" title="Lamellae">
Lamellae

Lamellae is het Latijnse woord voor flappen, of ribbels. Het Nederlandse woord "lamellen", de lichtregulerende raamgordijnen, is ervan afgeleid.

Bij gekko's, kleine hagedissen die zelfs over glas kunnen lopen, betreft het de tenen, waarvan de onderzijde voorzien is van kleine huidplooien, hechtlamellen genaamd. Elke plooi bevat miljoenen zeer kleine haar-achtige structuren, die met het blote oog niet waargenomen kunnen worden. De haartjes zijn zo klein, en hebben elk weer zoveel uitlopers, dat ze een kracht opwekken die alleen op zeer kleine schaal plaatsvindt.

Dit heeft te maken met het feit dat het oppervlak groot genoeg is om het gewicht te dragen en zo de zwaartekracht te weerstaan. Door de extreem kleine haartjes wordt het feitelijke contactoppervlak zo groot dat een gekko van veertig kilogram aan het plafond kan hangen. Deze krachten, die alleen werken op moleculair niveau, heten vanderwaalskrachten.

In de biologie betreft het geribbelde of gevouwen weefsels, zoals de boeklongen van spinnen, die bestaan uit gevouwen weefselplooien met zuurstofopnemende cellen. 



</doc>
<doc id="112393" url="https://nl.wikipedia.org/wiki?curid=112393" title="Saliromanie">
Saliromanie

Saliromanie is een seksuele voorkeur waarin men seksueel genot beleeft aan "vieze" dingen, zoals uitwerpselen, urine of braaksel. Saliromanie is afkomstig van het Franse werkwoord "salir", dat bevuilen of bezoedelen betekent.

Een verklaring voor het bestaan hiervan is het feit dat seksualiteit vaak een combinatie is van "lekker" en "vies". Het "vieze" element is de uitstoting van lichaamsvloeistoffen bij seks, de aanwezigheid van zweet, en zelfs tongzoenen. Bij saliromanen wordt dus een sterke link tussen "vies" en "lekker" gelegd, waardoor "vieze" dingen het seksueel genot juist verhogen.

Tongzoenen en van elkaars bestek eten zijn de mildste vormen van saliromanie. Dit geldt ook voor het fluisteren van vieze woorden tijdens de seks, wat sommige stellen als zeer opwindend beschouwen. Orale seks en het zoenen/likken van het hele lichaam (vooral als de partner gezweet heeft) gaan hierin wat verder. Nog een stap verder is het toekijken als een ander zijn of haar kleine of grote behoefte doet, evenals "rimmen" oftewel anilingus (het stimuleren van de anus met de tong). De volgende trede wordt ingenomen door het plassen (plasseks of urolagnie) en/of soms zelfs ontlasten over de partner heen, terwijl men in de meest extreme gevallen elkaars urine drinkt of aan coprofagie (het opeten van ontlasting) doet.


</doc>
<doc id="112483" url="https://nl.wikipedia.org/wiki?curid=112483" title="Holebi">
Holebi

Holebi is een overkoepelende term voor homoseksuelen, lesbiennes en biseksuelen. Het woord is een samentrekking van "ho"moseksueel, "le"sbisch en "bi"seksueel. 

De term deed zijn intrede in Vlaanderen in de jaren negentig. In Nederland wordt het veel minder gebruikt.

Internationaal worden er tegenwoordig diverse soortgelijke afkortingen gebruikt: onder meer ook lgbt, wat staat voor lesbische vrouwen, homoseksuelen, biseksuelen en transgenders.



</doc>
<doc id="112512" url="https://nl.wikipedia.org/wiki?curid=112512" title="Narcistische persoonlijkheidsstoornis">
Narcistische persoonlijkheidsstoornis

De narcistische persoonlijkheidsstoornis (NPS) is een persoonlijkheidsstoornis die wordt gekenmerkt door een overdreven gevoel van eigenwaarde, een sterke behoefte aan bewondering en een laag inlevingsvermogen. De stoornis kan worden gezien als de pathologische vorm van narcisme. Naar schatting lijdt 0,7-1% van de bevolking aan NPS. De aandoening komt in meerderheid voor bij mannen (50-75% volgens het DSM-IV).

Het is voor artsen en hulpverleners moeilijk te bepalen waar de grens tussen narcisme en de narcistische persoonlijkheidsstoornis ligt.

Personen die lijden aan een NPS kunnen in eerste instantie overkomen als charmant. Tevens kunnen ze zich interessant voordoen en zodoende kunnen ze op normale wijze relaties aangaan. Maar na verloop van tijd blijkt hun egocentrisme doorgaans een ernstig obstakel. Niet zelden eisen ze een voorkeursbehandeling. Als ze die niet krijgen, voelen ze zich snel gekrenkt of ondergewaardeerd en hierdoor zijn ze gevoelig voor een depressie. Anderzijds kan hun kwetsbaarheid ook tot woedeaanvallen leiden.

Het leven met iemand met een narcistische persoonlijkheidsstoornis is meestal zwaar. Hun stoornis heeft een grote impact op de personen in hun directe omgeving. Iemand met een narcistische persoonlijkheidsstoornis is voortdurend op zoek naar aandacht. Die aandacht houdt zijn broze zelfbeeld in stand en zij is van levensbelang voor de persoon. Om die aandacht te krijgen, kwetst de persoon al gauw de mensen die het dichtst bij hem staan, zoals de partner en kinderen.

De basis van NPS wordt in de jeugd of vroege volwassenheid gelegd. Vaak wordt de oorzaak gelegd bij misbruik of trauma's in de vroege jeugd, mogelijk veroorzaakt door de ouders, andere invloedrijke volwassenen of leeftijdsgenoten. In dit kader kan NPS worden gezien als een verdedigingsmechanisme dat op gevoelens van minderwaardigheid is gebaseerd.



</doc>
<doc id="112528" url="https://nl.wikipedia.org/wiki?curid=112528" title="Idiopathisch">
Idiopathisch

Idiopathisch ("eigen ziekte") is een woord uit het (dier)geneeskundige jargon dat betekent zonder bekende oorzaak. Veel klachten en ziekten hebben een of meer bekende oorzaken, maar veel ook niet. Die worden aangeduid met "idiopathisch" als men wil uitdrukken dat de oorzaak onbekend is. Hetzelfde begrip wordt ook wel met de term 'essentieel' aangeduid.

Idiopathische trombocytopenische purpura: een ziekte met een niet-verklaarbaar tekort aan bloedplaatjes.

Chronische idiopathische axonale polyneuropathie (CIAP): een polyneuropathie waarvoor geen duidelijke oorzaak is gevonden.

Hoge bloeddruk heeft doorgaans geen aanwijsbare oorzaak en dan spreekt men van 'essentiële hypertensie'. Er dient dan wel eerst onderzoek te zijn gedaan naar mogelijke oorzaken voordat deze term gebruikt kan/mag worden.



</doc>
<doc id="112548" url="https://nl.wikipedia.org/wiki?curid=112548" title="In dubio abstine">
In dubio abstine

In dubio abstine of in dubiis abstine is een Latijnse uitdrukking, die betekent 'bij twijfel dient u zich te onthouden van een oordeel' of kortweg 'bij twijfel niets doen'. De term vormde reeds een principe binnen het Griekse en Romeinse recht en ook binnen het huidige recht vormt het vermoeden van onschuld ("in dubio pro reo:" "bij twijfel wordt besloten in het voordeel van de beschuldigde") een belangrijk grondprincipe. 

Binnen het medisch jargon wordt het gebruikt om aan te geven dat een arts die aarzelt of een bepaalde ingreep of interventie zin heeft in een bepaald geval, deze ingreep beter niet kan doen, om in ieder geval te voorkomen dat de ingreep het erger maakt of dat er vermijdbare complicaties op kunnen treden. Als zodanig is deze uitdrukking verwant aan een andere, namelijk primum non nocere.


</doc>
<doc id="112551" url="https://nl.wikipedia.org/wiki?curid=112551" title="Primum non nocere">
Primum non nocere

Primum non nocere ("ten eerste geen kwaad doen", in ieder geval geen kwaad doen) is in het medisch jargon een advies dat artsen steeds in gedachten moeten houden, vooral als ze de keus hebben tussen handelen, met onzeker resultaat, en afwachten. 



</doc>
<doc id="112807" url="https://nl.wikipedia.org/wiki?curid=112807" title="Theatrale persoonlijkheidsstoornis">
Theatrale persoonlijkheidsstoornis

De theatrale persoonlijkheidsstoornis (TPS) is een persoonlijkheidsstoornis die zich kenmerkt door overdreven emotionele uitingen en een behoefte aan aandacht, bevestiging en affectie. De stoornis openbaart zich doorgaans in de vroege volwassenheid. 

TPS-lijders komen in eerste instantie over als charmant, enthousiast, levendig en uitbundig en zijn meestal in staat op hoog niveau te functioneren. Ze kunnen seksuele verleiding, provocerend gedrag of een opvallende kledingstijl gebruiken om aandacht te krijgen, ook als hun omgeving dit ongepast vindt. Als iemand echter te direct op hun avances voor aandacht ingaat, kunnen ze onzeker worden. Emoties, die vluchtig beleefd worden door een TPS-lijder, worden bewust of onbewust sterker geuit dan ze in werkelijkheid zijn. In ernstige gevallen kunnen er zich kortdurende psychotische episodes voordoen.

Mensen met TPS hebben driftbuien en een lage frustratie-tolerantie, zijn gevoelig voor depressie, vragen veel aandacht en geruststelling en zijn vaak naïef en goedgelovig. Hun manier van spreken is vaak impressionistisch en ontbrekend in detail, waarbij ze vaak geen redenen geven waarom ze iets vinden.

De theatrale persoonlijkheidsstoornis wordt in de ICD-10 (F60.4) beschreven als een persoonlijkheidsstoornis die wordt gekenmerkt door ten minste drie van de volgende criteria:


Mogelijk ook:


Bijkomende kenmerken zijn egocentrisme, genotzucht, verlangen naar waardering en affectie, aanhoudend manipulatief gedrag en snel gekwetste gevoelens.

Theodore Millon omschreef zes verschillende subtypes van de theatrale persoonlijkheidsstoornis.

Er zijn aanwijzingen dat de theatrale persoonlijkheidsstoornis en psychopathie en sociopathie mogelijk in verband staan met elkaar.

Uit onderzoek bleek dat mensen met een theatrale persoonlijkheidsstoornis vaak voldoen aan de kenmerken van de antisociale persoonlijkheidsstoornis. Studies met betrekking tot de familiegeschiedenissen van deze patiënten wezen uit dat de theatrale persoonlijkheidsstoornis de neiging heeft om familiaal te zijn.

De oorzaken zijn onbekend. Mogelijk spelen erfelijkheid en jeugdtrauma's een rol bij het ontwikkelen van de theatrale persoonlijkheidsstoornis.



</doc>
<doc id="113095" url="https://nl.wikipedia.org/wiki?curid=113095" title="Anafylaxie">
Anafylaxie

Anafylaxie is een medische term voor een snelle systemische allergische reactie, die ook vaak een anafylactische shock wordt genoemd. Anafylaxie treedt soms op wanneer een persoon wordt blootgesteld aan een "allergeen" waarvoor de persoon in kwestie allergisch of "sensitief" is. Vele stoffen kunnen als allergeen fungeren. Zelfs zeer kleine hoeveelheden van het allergeen kunnen al een levensbedreigende anafylactische reactie veroorzaken. Anafylaxie kan optreden na inname van het allergeen, maar ook na inademing ervan, na huidcontact of een injectie met de betreffende stof. De ernstigste vorm van anafylaxie kan soms in enkele minuten tot de dood leiden als deze niet meteen wordt behandeld. Ernstige anafylactische reacties zijn gelukkig erg zeldzaam vergeleken met meer 'normale' allergische reacties. De primaire behandeling van anafylaxie bestaat uit een injectie met epinefrine (adrenaline), een middel dat soms wordt gecombineerd met andere medicatie.

Een verschil tussen een anafylactische reactie en een "anafylactoïde reactie" is dat men in het eerste geval gesensibiliseerd moet zijn voor het antigeen, men moet met andere woorden antilichamen (IgE) aanmaken vooraleer de reactie plaats kan hebben. Men zal dus nooit bij het allereerste contact met een allergeen (bijvoorbeeld latex) een reactie vertonen. Bij anafylactoïde reacties is deze sensibilisatie niet nodig: de allergenen hebben zelf een vasoactieve werking, die histamine stimuleert, zoals bijvoorbeeld bijengif. Er is dan ook geen IgE aantoonbaar.

Wereldwijd krijgt ongeveer 0,05 – 2% van de bevolking op een bepaald moment te maken met anafylaxie. Deze percentages lijken te stijgen. Het woord "anafylaxie" komt uit het Latijn (en daarin weer uit het Grieks), áνα-/"ana" (op, weer, terug, tegen) + φύλαξις/"phylaxis" (bescherming, bewaking).

Men spreekt van een anafylactische shock wanneer het lichaam door verwijding van de bloedvaten ten gevolge van het vrijgeven van een grote hoeveelheid histamine in shock geraakt.
Samen met shock kunnen ook andere symptomen optreden, doch dit is niet noodzakelijk.

Een anafylactische reactie is een medisch spoedgeval vanwege de acute vernauwing van de luchtwegen die binnen enkele minuten na het begin van de allergische reactie kan optreden. Het is van levensbelang direct hulp in te roepen om hersenletsel door zuurstofgebrek te voorkomen. Bij een anafylactische reactie is professionele hulp noodzakelijk, maar andere eerstehulpmaatregelen zoals mond-op-mond beademing en het toedienen van adrenaline kunnen worden toegepast voordat de ambulance ter plaatse is. Mond-op-mond beademing kan onmogelijk zijn wanneer de luchtwegen van de patiënt door de allergische reactie dicht zitten, maar kan in andere gevallen levens redden. Veel patiënten waarbij de diagnose "anafylaxie" al eerder is gesteld dragen een adrenaline-autoinjector (Epipen of een vergelijkbaar product) bij zich voor de onmiddellijke toediening van adrenaline. Dit is een injectiepen waar de naald uitschiet zodra de vergrendeling wordt verwijderd en de kop op het te injecteren lichaamsdeel (standaard is dit de zijkant van het bovenbeen) wordt geplaatst. Deze injectie hoeft niet door een medicus te worden toegediend.

De beta-2 adrenerge receptoren in de longen reageren op adrenaline. Hierdoor ontspannen de door een allergische astma-aanval of anafylactische reactie samengetrokken bronchiën zich. Adrenaline verwijdt de luchtwegen en vernauwt de bloedvaten. Dit heeft tot gevolg dat de levensgevaarlijk lage bloeddruk die ontstond door anafylaxie weer stijgt, en het hart krachtiger gaat kloppen. Het toedienen van adrenaline is daardoor soms een levensreddende maatregel.

Anafylaxie gaat gewoonlijk gepaard met vele verschillende symptomen die enkele minuten of uren aanhouden. Symptomen verschijnen gemiddeld binnen 5 tot 30 minuten als de oorzaak een stof is die direct in de bloedsomloop terechtkomt (intraveneus). Dit gemiddelde loopt op tot 2 uur als de oorzaak genuttigd voedsel is. De symptomen treden vooral op de volgende plaatsen op: huid (80-90%), longen en luchtwegen (70%), maag en darmen (30-45%), hart en bloedvaten (10-45%) en het centrale zenuwstelsel (10-15%). De reacties treden meestal in twee of meer van deze stelsels op.

De symptomen zijn vaak bultjes op de huid (netelroos), jeuk, rood gezicht of rode huid (blozen) of gezwollen lippen. Patiënten met zwelling onder de huid (angio-oedeem) kunnen in plaats van jeuk het gevoel hebben dat hun huid in brand staat. De tong of keel kan in 20% van de gevallen zwellen. Verder kunnen patiënten ook last hebben van een loopneus en zwelling van het slijmvlies op het oppervlak van de ogen en de oogleden (conjunctiva). De huid kan ook blauw kleuren (cyanose) door een gebrek aan zuurstof.

Voorbeelden van klachten en symptomen aan de luchtwegen zijn kortademigheid, fluitende of piepende moeizame ademhaling met een lage toon (wheezing) of fluitende of piepende moeizame ademhaling met een hoge toon (stridor). Piepende ademhaling met een lage toon wordt gewoonlijk veroorzaakt door spasmen van de spieren in het onderste deel van de luchtwegen (bronchusspieren). Piepende ademhaling met een hoge toon wordt veroorzaakt door zwelling in de bovenste luchtwegen waardoor de doorgang verkleint. Heesheid, pijn bij het slikken of hoesten kunnen ook voorkomen.

De bloedvaten van het hart kunnen plotseling samentrekken (kransslagaderspasme) doordat bepaalde cellen in het hart histamine afgeven. Dit verstoort de bloedtoevoer naar het hart waardoor er hartcellen kunnen afsterven (hartinfarct), het hart te snel of te langzaam gaat kloppen (hartritmestoornissen) of waardoor het hart helemaal kan stoppen met kloppen (hartstilstand). Patiënten die reeds een hartziekte hebben, lopen meer risico op hartproblemen veroorzaakt door anafylaxie. Een snelle hartslag door lage bloeddruk komt het vaakst voor, maar toch heeft 10% van de patiënten met anafylaxie een trage hartslag (bradycardie) in combinatie met een lage bloeddruk (Deze combinatie van trage hartslag en lage bloeddruk staat bekend als de Bezold-Jarisch-reflex). De patiënt kan duizelig zijn of het bewustzijn verliezen doordat de bloeddruk daalt. Deze lage bloeddruk kan worden veroorzaakt doordat de bloedvaten wijder worden (distributieve shock) of doordat de hartkamers falen (cardiogene shock). In zeer zeldzame gevallen is lage bloeddruk het enige symptoom van anafylaxie.

Maag- en darmsymptomen zijn onder meer krampende buikpijn, diarree en braken. De patiënt kan verward zijn, de controle over de blaas verliezen en pijn in het bekken hebben die aanvoelt als baarmoederkrampen. Door verwijding van de bloedvaten rond de hersenen kan hoofdpijn optreden. De patiënt kan zich ook angstig voelen en zich inbeelden dat hij of zij gaat sterven.

Anafylaxie kan worden veroorzaakt door een reactie van het lichaam op vrijwel elke vreemde stof. Gif van insectenbeten of –steken, voedsel en medicatie zijn veel voorkomende oorzaken. Voedsel is de meest voorkomende oorzaak bij kinderen en jonge volwassenen. Medicatie en insectenbeten- of steken zijn vaker voorkomende oorzaken bij oudere volwassenen. Minder vaak voorkomende oorzaken zijn lichamelijke factoren, biologische stoffen (zoals sperma), latex, hormonale veranderingen, voedseladditieven (zoals mononatriumglutamaat en voedselkleurstoffen) en medicatie die op de huid wordt aangebracht (zoals zalf, crème of lotion). Lichamelijke inspanning of hoge of lage temperaturen kunnen ook anafylaxie uitlokken doordat bepaalde weefselcellen (bekend als mestcellen) chemische stoffen afgeven die de allergische reactie starten. Anafylaxie veroorzaakt door lichamelijke inspanning houdt ook vaak verband met het eten van bepaald voedsel. Als anafylaxie optreedt wanneer een persoon anesthesie krijgt toegediend, dan zijn de meest voorkomende oorzaken medicatie die wordt gegeven om verlamming te veroorzaken (neuromusculaire blokkerende stoffen), antibiotica en latex. In 32-50% van de gevallen is de oorzaak onbekend (idiopathische anafylaxie).
Vele soorten voedsel kunnen anafylaxie veroorzaken, zelfs wanneer het voor de eerste keer wordt gegeten. In het Westen zijn de meest voorkomende oorzaken het eten van of in contact komen met pinda's, tarwe, noten, schaaldieren, vis, melk en eieren. In het Midden-Oosten is sesam een bekende uitlokker van anafylaxie en in Azië zijn dat rijst en kikkererwten. Ernstige gevallen zijn meestal het gevolg van eten van dat voedsel, maar sommige mensen krijgen al een hevige reactie wanneer het voedsel in contact komt met een lichaamsdeel.

Kinderen kunnen hun allergieën ontgroeien en rond hun zestiende levensjaar geen problemen hebben met voedsel waar ze op jongere leeftijd anafylactisch op hebben gereageerd. Voor anafylaxie veroorzaakt door melk of eieren geldt dit in 80% van de gevallen en voor anafylaxie door pinda's in 20% van de gevallen.

Elk geneesmiddel kan anafylaxie veroorzaken. Meestal gaat het om bètalactamantibiotica (zoals penicilline), gevolgd door aspirine en NSAID’s (niet-steroïde anti-inflammatoire geneesmiddelen). Iemand die allergisch is voor één bepaalde NSAID kan meestal een andere gebruiken zonder dat het andere middel anafylaxie veroorzaakt. Andere veel voorkomende oorzaken van anafylaxie zijn chemotherapie, vaccins, protamine (in sperma) en kruidenmedicijnen. Sommige geneesmiddelen, waaronder vancomycine, morfine en medicatie om röntgenfoto’s te optimaliseren (röntgencontrastmiddelen), veroorzaken anafylaxie door bepaalde cellen in weefsels te beschadigen waardoor die cellen histamine afgeven (degranulatie van mestcellen).

Hoe vaak een reactie op een medicijn optreedt, hangt voor een deel af van hoe vaak het aan de patiënt wordt toegediend en voor een deel van hoe het medicijn in het lichaam werkt. Anafylaxie veroorzaakt door penicillines of cefalosporinen treedt alleen op nadat deze stoffen zich binden aan eiwitten in het lichaam, en sommigen binden zich makkelijker dan andere. Anafylaxie veroorzaakt door penicilline treedt op bij 1 op de 2000 tot 10.000 mensen die worden behandeld. Anafylaxie met de dood als gevolg treedt op bij 1 op de 50.000 behandelde mensen. Anafylaxie veroorzaakt door aspirine en NSAID’s treedt op bij ongeveer 1 op de 50.000 mensen. Als iemand een reactie op penicilline heeft gehad dan is het risico op een reactie op cefalosporinen groter geworden, maar nog steeds kleiner dan 1 op de 1000. Oudere medicatie die werd gebruikt ter verbetering van röntgenfoto’s (röntgencontrastmiddelen) veroorzaakte reacties in 1% van de gevallen. Nieuwere röntgencontrastmiddelen met een lagere osmolariteit veroorzaken reacties in 0,04% van de gevallen.

Gif van stekende of bijtende insecten, zoals bijen of wespen (Hymenoptera), of van bloedzuigende insecten (Triatominae) kan anafylaxie veroorzaken. Als iemand in het verleden een reactie op gif heeft gehad die meer was dan een lokale reactie rond de plaats van de steek dan is het risico op anafylaxie in de toekomst groter geworden. De helft van de mensen die aan anafylaxie sterven, heeft echter nooit eerder een wijdverbreide (systemische) reactie gehad.

Mensen met een erfelijke aanleg voor bepaalde ziekten zoals astma, eczeem of allergische neusontsteking hebben een grotere kans op anafylaxie door voedsel, latex en röntgencontrastmiddelen. Deze mensen lopen echter geen verhoogd risico op anafylaxie veroorzaakt door injecties of steken. Uit een onderzoek naar kinderen met anafylaxie is gebleken dat 60% een erfelijke aanleg voor een bepaalde ziekte had. Meer dan 90% van de kinderen die overlijden aan anafylaxie heeft astma. Mensen die een aandoening hebben die veroorzaakt wordt door een te veel aan mestcellen in hun weefsels (mastocytose of mestcelziekte) lopen een groter risico en dat geldt ook voor personen met een hogere sociaal-economische status. Hoe langer het geleden is sinds de laatste keer dat iemand blootgesteld was aan de stof die de anafylaxie veroorzaakte, des te lager het risico op een nieuwe reactie.

Anafylaxie is een ernstige allergische reactie die plotseling begint en vele lichaamssystemen aantast. Anafylaxie ontstaat doordat mestcellen en basofiele cellen (een type witte bloedcellen) ontsteking veroorzakende stoffen afgeven. Deze afgifte is meestal het gevolg van een reactie van het afweersysteem, maar kan ook worden veroorzaakt door beschadiging van deze cellen die niets met een afweerreactie te maken heeft.

Als anafylaxie wordt veroorzaakt door een afweerreactie dan bindt immunoglobuline E (IgE) zich aan het lichaamsvreemde materiaal dat de allergische reactie op gang brengt (het antigeen). De combinatie van IgE gebonden aan het antigeen activeert Fc&RI-receptoren op mestcellen en basofiele cellen. De mestcellen en basofiele cellen reageren door de afgifte van ontsteking veroorzakende stoffen, zoals histamine. Deze stoffen versterken het samentrekken van gladde spieren in de luchtwegen, verwijden de bloedvaten (vasodilatatie), maken dat er meer vloeistof uit de bloedvaten lekt en onderdrukken de werking van de hartspier. Er bestaat ook een afweermechanisme dat niet afhankelijk is van IgE, maar het is niet bekend of dit ook bij mensen voorkomt.

Wanneer anafylaxie niet het gevolg is van een afweerreactie dan is de anafylaxie het gevolg van iets dat mestcellen en basofiele cellen rechtstreeks beschadigt. Doordat ze beschadigd zijn, gaan deze cellen histamine en andere stoffen afgeven die meestal tot een allergische reactie leiden (degranulatie). Stoffen en omstandigheden die mestcellen en basofiele cellen kunnen beschadigen zijn contrastmiddel voor röntgenfoto’s, opiaten, warmte of koude, en trillingen.

Wanneer iemand binnen enkele minuten/uren na blootstelling aan een allergeen één van onderstaande drie verschijnselen krijgt dan is het zeer waarschijnlijk dat diegene een anafylactische reactie heeft:

Als iemand een nare reactie heeft op de steek van een insect of op geneesmiddelen dan kan bloedonderzoek op tryptase of histamine (een stof de vrijkomt uit mestcellen) nuttig zijn om vast te stellen of het om anafylaxie gaat. Deze onderzoeken zijn echter weinig nuttig als de oorzaak in voedsel gelegen is of als de bloeddruk van de patiënt normaal is, anafylaxie kan er namelijk niet met zekerheid mee worden uitgesloten.

Anafylaxie wordt in drie hoofdgroepen onderverdeeld.

Bij een "anafylactische shock" worden de bloedvaten in vrijwel het gehele lichaam verwijd (systemische vasodilatatie), waardoor een bloeddruk ontstaat die minstens 30% lager is dan de normale bloeddruk van de patiënt of 30% lager dan de standaardwaarden voor bloeddruk.

Er is sprake van "bifasische anafylaxie" wanneer de symptomen binnen 1 tot 72 uur terugkomen, ook al is de patiënt niet opnieuw in aanraking geweest met het allergeen dat de eerste reactie veroorzaakt heeft. In sommige onderzoeken wordt gesteld dat het in 20% van de gevallen van anafylaxie om bifasische anafylaxie gaat. Als de symptomen terugkomen dan is dat vaak binnen 8 uur. De tweede anafylactische reactie wordt op dezelfde manier behandeld als de eerste." "

"Pseudo-anafylaxie" of "anafylactoïde reactie"s zijn oudere namen voor anafylaxie die niet het gevolg is van een allergische reactie maar van rechtstreekse beschadiging van mestcellen (mestceldegranulatie). De naam die tegenwoordig door de World Allergy Organization wordt gebruikt is 'niet-immune anafylaxie'. Volgens sommigen is het beter om de oude termen helemaal niet meer te gebruiken.

Met allergietests kan geprobeerd worden om vast te stellen wat de oorzaak van de anafylaxie geweest is. Voor bepaalde voedingsmiddelen en vergiften zijn huidallergietests (zoals de pleisterproef) beschikbaar. Bloedonderzoek naar specifieke antilichamen kan nuttig zijn om vast te stellen of het om overgevoeligheid voor melk, eieren, pinda's, noten of vis gaat. Met een huidtest is ook vast te stellen of er sprake is van een penicillineallergie, maar er zijn geen huidtests voor andere geneesmiddelen. Niet-immune vormen van anafylaxie zijn alleen vast te stellen door de medische voorgeschiedenis van de patiënt te bestuderen of door de patiënt bloot te stellen aan een allergeen dat de reactie in het verleden wellicht veroorzaakt heeft. Niet-immune anafylaxie kan niet met huidtests of bloedonderzoek worden vastgesteld.

Soms is het moeilijk om onderscheid te maken tussen anafylaxie, astma, flauwvallen door gebrek aan zuurstof (Syncope) en paniekaanvallen. Mensen met astma hebben meestal geen jeuk of maag-darmklachten. Wanneer iemand flauwvalt, is de huid bleek en is er geen sprake van huiduitslag. Iemand met een paniekaanval kan een rode huid hebben, maar heeft geen netelroos. Andere aandoeningen die vergelijkbare symptomen veroorzaken, zijn voedselvergiftiging door bedorven vis (scombroïdose) en infectie met bepaalde parasieten (anisakiase).

De beste manier om anafylaxie te voorkomen is alles te vermijden wat in het verleden de reactie heeft veroorzaakt. Wanneer dat niet kan, bestaan er behandelingen die ervoor zorgen dat het lichaam hopelijk niet meer op een bekend allergeen reageert (desensibilisatie). Behandeling van het afweersysteem (immunotherapie) met Hymenoptera-vergiften is effectief als desensibilisatie bij 80% tot 90% van de volwassenen en 98% van de kinderen die allergisch reageren op bijen, wespen, horzels en rode mieren. Immunotherapie via de mond kan effectief zijn bij het desensibiliseren van mensen met een allergie voor bepaalde voedingsmiddelen, zoals melk, eieren, noten en pinda's; een dergelijke behandeling gaat echter vaak gepaard met ernstige bijwerkingen. Desensibilisatie is ook bij vele geneesmiddelen mogelijk, maar de meeste mensen kunnen problematische geneesmiddelen maar beter gewoon vermijden. Bij mensen die allergisch voor latex zijn, kan het belangrijk zijn voedingsmiddelen te vermijden die stoffen bevatten die op latex lijken (kruisreactieve voedingsmiddelen), zoals onder andere avocado's, bananen en aardappelen.

Anafylaxie is een medisch noodgeval waarvoor levensreddend ingrijpen nodig kan zijn, zoals het openhouden van de luchtwegen, extra zuurstof, grote hoeveelheden intraveneus vocht en nauwgezette bewaking. Epinefrine is het geneesmiddel waar in deze situaties de voorkeur naar uitgaat. Behalve epinefrine worden vaak antihistaminica en steroïden gebruikt. Nadat de toestand van de patiënt genormaliseerd is, moet hij of zijn nog 2 tot 24 uur in het ziekenhuis geobserveerd worden om er zeker van te zijn dat de symptomen niet terugkomen, wat kan als de patiënt bifasische anafylaxie heeft.

Paramedische behandeling voorafgaand aan vervoer naar het ziekenhuis omvat de injectie met adrenaline, het toedienen van zuurstof, en indien nodig ook intubatie. Bij aanhoudend angio-oedeem wordt vaak gedurende langere tijd zuurstof toegediend. In zeldzame gevallen wordt een tracheotomie uitgevoerd .

Epinefrine (adrenaline) is de belangrijkste behandeling bij anafylaxie. Er zijn geen redenen om het niet te gebruiken (er is geen absolute contra-indicatie). Aanbevolen wordt om epinefrine in de dijbeenspier te injecteren zodra aan anafylaxie wordt gedacht. De injectie kan om de 5 tot 15 minuten herhaald worden als de patiënt niet goed op de behandeling reageert. Bij 16 tot 35% van de gevallen is een tweede dosis nodig. Meer dan twee doses zijn zelden nodig. Injecteren in de spier (intramusculair) is effectiever dan injecteren onder de huid (subcutaan) omdat het geneesmiddel bij een injectie onder de huid te langzaam kan worden opgenomen. Kleine problemen met epinefrine zijn onder andere tremoren, angst, hoofdpijn en hartkloppingen.

Epinefrine werkt mogelijk niet bij mensen die bètablokkers gebruiken. Als epinefrine bij die mensen niet werkt, kan glucagon via een ader worden toegediend. Glucagon heeft een werkingsmechanisme waar geen bètareceptoren bij betrokken zijn.

Epinefrine kan zo nodig als verdunde oplossing ook in een ader worden geïnjecteerd (intraveneus). Intraveneus toegediende epinefrine kan echter gepaard gaan met een onregelmatige hartslag (aritmie) en een hartaanval (myocardinfarct). Met een auto-injector met epinefrine (EpiPen) kunnen mensen met anafylaxie zelf epinefrine in een spier injecteren. Deze auto-injectors zijn in twee sterkten verkrijgbaar: één voor volwassenen en kinderen die meer dan 25 kg wegen, en één voor kinderen van 10 tot 25 kg.

In aanvulling op epinefrine worden vaak antihistaminica gebruikt. Deze middelen worden op theoretische gronden werkzaam geacht, maar er is zeer weinig bewijs dat ze bij de behandeling van anafylaxie ook echt effectief zijn. Bij een Cochrane-review (een bepaalde vorm van wetenschappelijk onderzoek) in 2007 zijn geen wetenschappelijke onderzoeken van goede kwaliteit gevonden die het gebruik van antihistaminica aanbevelen. Antihistaminica hebben naar alle gedachten geen effect op het ophopen van vloeistof of krampen in de luchtwegen. Corticosteroïden maken naar alle waarschijnlijkheid geen verschil wanneer iemand een anafylactische reactie heeft. Corticosteroïden kunnen worden gebruikt in de hoop op het verkleinen van het risico op bifasische anafylaxie, maar het is niet zeker dat ze toekomstige anafylaxie kunnen voorkomen. Salbutamol, toegediend via een ademhalingsapparaat (vernevelaar), kan helpen wanneer epinefrine geen verlichting geeft van bronchospasme. Methyleenblauw wordt gebruikt bij mensen die niet op andere maatregelen reageren omdat deze stof gladde spieren kan ontspannen.

Mensen die risico op anafylaxie lopen, wordt aangeraden een 'allergie-actieplan' op te stellen. Ouders dienen de school in te lichten over de allergieën van hun kind en wat te doen als er een anafylactisch noodsituatie ontstaat. Het actieplan omvat meestal het gebruik van auto-injectors met epinefrine, de aanbeveling om een armband met medische gegevens te dragen en voorlichting over het vermijden van situaties die anafylaxie kunnen veroorzaken. Bij bepaalde veroorzakers van anafylaxie is het mogelijk het lichaam minder gevoelig voor allergische reacties te maken (allergeenimmuuntherapie). Met dit type behandeling is het wellicht mogelijk toekomstige anafylactische reacties te voorkomen. Een meerjarige desensibilisatie met injecties onder de huid is effectief gebleken tegen insectensteken, terwijl desensibilisatie via de mond effectief is bij vele voedingsmiddelen.

Er is een goede kans op herstel wanneer de oorzaak bekend is en de patiënt snel wordt behandeld. Als de oorzaak niet bekend is en er medicatie beschikbaar is om de reactie te stoppen dan herstelt de patiënt meestal ook goed. Als de patiënt overlijdt, komt dat gewoonlijk door ademhalingsproblemen (meestal klappen de luchtwegen dicht) of problemen met hart en bloedvaten (shock). Anafylaxie heeft in 0,7% tot 20% van de gevallen een fatale afloop. Soms overlijdt de patiënt binnen een paar minuten. Mensen met anafylaxie door lichamelijke inspanning herstellen meestal goed, waarbij bij het ouder worden het aantal episoden afneemt en de reacties minder ernstig worden.

Anafylaxie komt per jaar bij 4 tot 5 per 100.000 mensen voor, met een levenslang risico van 0,5% tot 2%. Deze percentages lijken te stijgen. Het aantal mensen met anafylaxie was in de jaren 80 van de vorige eeuw ongeveer 20 per 100.000 per jaar, terwijl dat in de jaren 90 ongeveer 50 per 100.000 per jaar was. De toename lijkt vooral aan anafylaxie door voedsel te liggen. Het risico is het grootst bij jongeren en vrouwen.

Anafylaxie leidt momenteel in de Verenigde Staten tot 500 tot 1000 doden per jaar (2,4 per miljoen), in het Verenigd Koninkrijk tot 20 doden per jaar (0,33 per miljoen) en in Australië tot 15 doden per jaar (0,64 per miljoen). De sterftecijfers zijn tussen 1970 en 2000 gedaald. In Australië vindt overlijden door anafylaxie als gevolg van voedsel vooral bij vrouwen plaats, terwijl dat bij mannen vooral door insectenbeten gebeurt. Geneesmiddelen zijn de vaakst voorkomende oorzaak van dood door anafylaxie.

De term 'afylaxie' is in 1902 bedacht door Charles Richet en later veranderd in 'anafylaxie' omdat dat beter klonk. In 1913 kreeg hij de Nobelprijs voor geneeskunde en fysiologie voor zijn werk over anafylaxie. De reactie zelf wordt echter al sinds onheugelijke tijden genoemd. De term is afkomstig van de Griekse woorden ἀνά "aná", 'tegen' en φύλαξις "phúlaxis", 'bescherming'.



</doc>
<doc id="113112" url="https://nl.wikipedia.org/wiki?curid=113112" title="Ontwijkende persoonlijkheidsstoornis">
Ontwijkende persoonlijkheidsstoornis

De ontwijkende persoonlijkheidsstoornis (OPS) is een persoonlijkheidsstoornis die zich kenmerkt door geremdheid en het gevoel minderwaardig te zijn. Tevens zijn mensen met OPS meer dan normaal gevoelig voor kritiek of een negatief oordeel. 

Mensen met deze aandoening beschouwen zichzelf als sociaal ondergeschikt of onaantrekkelijk. Ze hebben behoefte aan sociaal contact, maar vermijden dit uit angst om afgewezen te worden. De stoornis openbaart zich doorgaans in de vroege volwassenheid. Naar men aanneemt is de oorzaak afwijzing door ouders of leeftijdsgenoten (bv. pesten) in de vroege jeugd. Of de aandoening een gevolg is van sterke sociale controle in de jeugd, wordt nog onderzocht.

Uit onderzoek blijkt dat mensen met OPS, net als mensen met een sociale fobie, zeer veel aandacht hebben voor hun eigen reacties in het sociale verkeer. In tegenstelling tot mensen met een sociale fobie letten ze echter ook sterk op de reacties van hun omgeving en heeft de problematiek een meer gegeneraliseerd karakter. De chronische stress waaraan men hierdoor komt bloot te staan is mogelijk de verklaring voor het weifelende taalgebruik en de zwijgzaamheid van OPS-lijders. Men zou zo druk zijn met het wegen en beoordelen van sociale interacties dat het verbaal eraan deelnemen erbij inschiet. Niet alle wetenschappers zijn er overigens van overtuigd dat er onderscheid gemaakt moet worden tussen OPS en sociale fobie. Een onderzoek uit 2005 concludeert bijvoorbeeld dat de twee stoornissen in wezen in gradatie verschillende uitingen van één stoornis zijn.

De eerste vermeldingen van OPS dateren uit het begin van de twintigste eeuw, al kreeg het pas vele jaren later de benaming "ontwijkende persoonlijkheidsstoornis". In zijn werk uit 1911 genaamd "Van Dementia Praecox tot de groep van schizofrenieën" beschreef de Zwitserse psychiater Eugen Bleuler patiënten die kenmerken van OPS vertoonden. Ontwijkende en schizoïde patronen werden vaak met elkaar verward of als synoniemen gebruikt totdat de Duitse psychiater Kretschmer in 1921 een onderscheid maakte. Dit onderscheid maakte hij met behulp van de eerste relatief volledige beschrijving die hij zelf had opgesteld.

Mensen met een ontwijkende persoonlijkheidsstoornis worden volledig in beslag genomen door hun eigen tekortkomingen. Ze vormen enkel relaties met anderen als ze ervan overtuigd zijn dat ze niet afgewezen zullen worden. Verlating en afwijzing is voor mensen met OPS vaak dermate pijnlijk dat ze er nog liever voor kiezen om eenzaam te zijn dan dat ze proberen contacten aan te gaan. Mensen met OPS kunnen de volgende kenmerken vertonen:

Er zijn tot nu toe nog geen duidelijke oorzaken vastgesteld. Men vermoedt dat een ontwijkende persoonlijkheidsstoornis ontstaat door een combinatie van sociale, genetische en psychologische factoren. Er is mogelijk een verband tussen de ontwijkende persoonlijkheidsstoornis en erfelijke temperamentsfactoren. Met name verschillende angststoornissen die zich tijdens de kindertijd en jeugd openbaren kunnen in verband worden gebracht met een temperament dat gekenmerkt wordt door gedragsmatige geremdheid (gedragsinhibitie), verlegenheid, angst, en terughoudendheid in nieuwe situaties. Deze erfelijke kenmerken vormen mogelijk een genetische aanleg voor OPS. Emotionele verwaarlozing op jonge leeftijd en afwijzing door leeftijdsgenoten wordt eveneens in verband gebracht met een verhoogd risico op de ontwikkeling van OPS.

Psycholoog Theodore Millon merkte op dat de meeste patiënten, naast de symptomen van hun primaire persoonlijkheidsstoornis, ook symptomen van één of meerdere secundaire persoonlijkheidsstoornissen vertonen. Volgens Millon kan de ontwijkende persoonlijkheidsstoornis in vier subtypen onderverdeeld worden:
Het DSM-IV definieert de ontwijkende persoonlijkheidsstoornis als een aanhoudend patroon van sociale geremdheid, gevoelens van minderwaardigheid en een overgevoeligheid voor negatieve beoordeling. De stoornis uit zich in de vroege volwassenheid in verschillende situaties.

De ontwijkende persoonlijkheidsstoornis wordt behandeld met verschillende technieken, waaronder sociale vaardigheidstraining, cognitieve gedragstherapie, exposure-therapie om geleidelijk aan sociale contacten op te bouwen, groepstherapie om sociale vaardigheden te oefenen, en soms medicatie. Het 
vertrouwen van de patiënt krijgen en behouden is van essentieel belang, aangezien mensen met OPS geneigd zijn therapiesessies te vermijden als ze de therapeut niet vertrouwen of bang zijn afgewezen te worden. Het voornaamste doel van zowel individuele therapie als groepstherapie is het uitdagen en corrigeren van de negatieve gedachten(patronen) van de patiënt.


</doc>
<doc id="113130" url="https://nl.wikipedia.org/wiki?curid=113130" title="Guillaume Dupuytren">
Guillaume Dupuytren

Baron Guillaume Dupuytren (5 oktober 1777 - 7 februari 1835) was een Frans chirurg, vooral bekend als de ontdekker van de Contractuur van Dupuytren.

Dupuytren werd geboren in Pierre Buffière, een klein stadje in Limousin, Frankrijk. Zijn geneeskundige opleiding in Parijs werd betaald door een Franse cavalerie-officier. Op 25-jarige leeftijd werd Dupuytren staflid van het Hôtel-Dieu Hospitaal in Parijs en in 1808 adjunct kliniekhoofd. In 1815, toen hij 38 jaar was, werd Dupuytren hoofdchirurg aan dit befaamde ziekenhuis nadat hij via intriges zijn superieur en mentor Phillipe Pelletan aan de kant wist te schuiven. Onder zijn bewind werd het Hôtel-Dieu Hospitaal een van de meest prestigieuze ziekenhuizen van Europa.

In 1831 beschreef hij een aandoening van de hand die gekenmerkt wordt door het ontstaan van harde knobbels in de handpalm. Deze aandoening leidt tot het kromtrekken (contractuur) van de vingers. Deze contractuur was eerder beschreven door Sir Astley Cooper en Sir Henry Cline sr., maar het was Dupuytren die het letsel niet, zoals Cooper, in de huid of pees lokaliseerde, maar in de aponeurosis palmaris. De Franse arts was de eerste die tot de bevinding kwam dat de kwaal, die voortaan zijn naam zou dragen, behandeld kon worden door een chirurgische ingreep.

Dupuytren was bevriend met de koning Lodewijk XVIII en daarna met Karel X, die hem tot zijn lijfarts benoemde. Dupuytren was niet alleen bekend om zijn beschrijving van de contractuur, maar onder andere ook door zijn beschrijving van de bimalleolaire enkelfractuur.

Op 57-jarige leeftijd stierf Dupuytren aan longontsteking als gevolg van tbc.



</doc>
<doc id="113141" url="https://nl.wikipedia.org/wiki?curid=113141" title="Schild (bescherming)">
Schild (bescherming)

Een schild is een bescherming die zowel voor de mens als in de biologie betekenis heeft.

Bij de mens wordt onder een schild een 'beschermende laag' verstaan. Dat kan een hard fysiek (bijvoorbeeld metalen) schild zijn zoals tribale krijgers, ridders of ME'ers deze gebruik(t)en, maar men spreekt ook van een raketschild, een denkbeeldig gebied waarin kwaadaardige projectielen (meestal andere raketten) kunnen worden uitgeschakeld, zoals het Amerikaanse Starwars-project. 

Het wapenschild in de heraldiek is oorspronkelijk het schild dat men in het verleden gebruikte als bescherming tegen pijlen, speren e.d. In de heraldische schildvormen komen er ook voor met een halfronde insnijding opzij, waarin een lans (zie: steekspel) kon rusten, de zg. "embouché".

In de biologie is een schild eveneens een beschermende versteviging. Het kan een aanduiding zijn van een ter bescherming verstevigd orgaan (of deel daarvan), zoals een dekschild of zoals bij kevers een verstevigde vleugel die de kwetsbare rug beschermt en vaak voorzien is van een schut- of juist waarschuwingskleur.

Bij schildpadden is er sprake van een vergroeiing van ribben en borstbeen. Schildpadden hebben overigens niet 1, maar 2 schilden, het buikpantser (plastron) en het rugschild (carapax). Beide spelen een belangrijke rol bij de determinatie van de dieren.




</doc>
<doc id="113169" url="https://nl.wikipedia.org/wiki?curid=113169" title="Wolfskers">
Wolfskers

Wolfskers ("Atropa belladonna") (ook: belladonna of slaapbes) is een vaste plant uit de nachtschadefamilie ("Solanaceae"). De plant is zeer giftig.

Wolfskers komt van nature voor in Europa, Noord-Afrika en West-Azië en is van daaruit verspreid over de hele wereld. In Nederland is de soort zeldzaam en voornamelijk in Zuid-Limburg en Gelderland te vinden, maar hij komt ook voor in parken in de rest van Nederland. In België is de soort zeldzaam in de Ardennen en nog zeldzamer elders. De standplaats is op beschaduwde plekken, vooral aan de rand van het bos.

De hele plant bevat giftige alkaloïden. Bijzonder gevaarlijk zijn de bessen, die de uiterst giftige stof atropine bevatten. Het eten van drie bessen kan dodelijk zijn voor een kind. Voor een volwassene zijn tien tot twaalf bessen vaak fataal. De plant kan tot 1 m hoog worden. Ook de bladeren en wortels zijn zeer rijk aan deze alkaloïden.

Verder bevat de plant hyoscyamine, scopolamine, pyridine en choline.

De soortaanduiding "bella-donna" is Italiaans en betekent 'mooie vrouw'. Vrouwen druppelden tijdens de Renaissance namelijk het atropine bevattende sap uit de plant in hun ogen om de pupillen te verwijden en ze donkerder en glanzender te maken. Dat ze daardoor ook slechter zagen werd voor lief genomen. Ook tegenwoordig gebruiken oogartsen de pupilverwijdende eigenschap van atropine nog steeds bij oogonderzoek. De hoeveelheid atropine die ze gebruiken is wel miniem.

De botanische naam "Atropa" is afgeleid van Atropos, de naam van een van de drie schikgodinnen uit de Griekse mythologie. Het Oudgriekse woord 'atropos' betekent 'onafwendbaar'. Al in de oudheid werd de plant gebruikt. In de 19e eeuw werden extracten van de wolfskers gebruikt voor de behandeling van geelzucht, roodvonk, kinkhoest, zenuwziektes en epilepsie.

In de middeleeuwen werd de plant gebruikt in levenselixers en beschouwd als heksenkruid waarvan heksen heksenzalf maakten. Bij matig inwendig gebruik kunnen er waanvoorstellingen en roestoestanden optreden.


</doc>
<doc id="113200" url="https://nl.wikipedia.org/wiki?curid=113200" title="Gerrit Willem Kastein">
Gerrit Willem Kastein

Gerrit Willem Kastein (Zutphen, 25 juni 1910 - Den Haag, 21 februari 1943) was een Nederlandse communist, neuroloog en verzetsstrijder en -leider tijdens de Tweede Wereldoorlog.

Gerrit Willem Kastein werd geboren in Zutphen als oudste zoon van Albertus Gerhardus Kastein en Gerdina Leurink. Hij studeerde medicijnen in Groningen, Heidelberg en Leiden en werd neuroloog. In 1937 promoveerde hij op het proefschrift "Eine Kritik der Ganzheitstheorien". Kastein was getrouwd met de Duitse Elisabeth Sachse. Het echtpaar had twee kinderen. In de jaren dertig werd Kastein een overtuigd communist, die ook vaak lezingen gaf. Om die reden werd hij in de gaten gehouden door de Nederlandse autoriteiten. Tijdens de Spaanse Burgeroorlog ging hij als arts mee met een ambulanceteam om hulp te verlenen. Hij verleende toen ook medische assistentie aan de Haagse communist Arie Kloostra, die hij later tijdens het gewapende verzet weer zou ontmoeten. Hij richtte zich tegen het racisme en schreef daarover een boekje.

Tijdens de Tweede Wereldoorlog werd Kastein meteen na de Nederlandse capitulatie actief in het verzet. Hij was op 17 mei 1940 aanwezig bij de oprichtingsvergadering, ten huize van Toon van der Kroft, van de Haagse afdeling van de illegale CPN. Bij die vergadering werd de Vonk-groep opgericht. Ook behoorde hij tot de initiatiefnemers tot het Medisch Verzet. De eerste arrestatiepoging van Kastein was op 2 september 1941, maar Kastein werd tijdig gewaarschuwd en dook onder. Later in de oorlog had hij de leiding over de verzetsgroep CS-6. Tot deze groep, genoemd naar het adres Corellistraat 6 waar twee leden (de broers Boissevain) woonden, behoorden onder anderen Jan Verleun, Pam Pooters, Reina Prinsen Geerligs, Leo Frijda, Hans Katan, Sape Kuiper, de broers Jan Karel Boissevain en Gideon Willem Boissevain en hun achterneef Louis Boissevain.

Kastein werkte ook nauw met niet-communistische verzetsgroepen samen. Hij had foto's van Duitse verdedigingsstellingen langs de Nederlandse kust via zulke verzetsgroepen en een schip naar Gothenburg naar de Nederlandse regering in Londen willen laten brengen. De door die verzetsgroepen beoogde koerier bleek echter de V-Mann Anton van der Waals te zijn, die het filmrolletje in Duitse handen speelde. Via een aantal tussenpersonen, met als laatste Kees Dutilh, wist Van der Waals met Kastein in contact te komen.

Op 5 februari 1943 was Kastein samen met Jan Verleun betrokken bij een aanslag op luitenant-generaal Hendrik Seijffardt, die een dag later aan de gevolgen overleed. Bij de rechtszaak tegen Verleun, verklaarde deze dat hij door Kastein werd vergezeld, andere bronnen stellen echter dat Leo Frijda bij de aanslag aanwezig was en dat Kastein alleen bij de voorbereiding betrokken was. Seijffardt stond op de nominatie om de nieuwe Minister van Oorlog te worden en was daarom een interessant doelwit voor het verzet. Opvallend is dat de woning van Seijffardt in de Van Neckstraat 36 op 200 meter van de woning van Kastein in de Van der Aastraat 14 lag. Op 7 februari 1943 pleegde Kastein opnieuw een aanslag, ditmaal op de NSB'er H. Reydon, waarbij zijn vrouw werd doodgeschoten en Reydon zelf nog een halfjaar in leven bleef.

Op 19 februari 1943 zou Kastein in Delft in café De Kroon een ontmoeting hebben met de communistische verzetsman Piet Wapperom. Ze zouden spreken over een plan om alle arbeidsbureaus in Nederland tegelijkertijd in brand te steken, om zo de uitzending van Nederlandse mannen naar Duitsland te dwarsbomen. Wapperom was echter al in Utrecht gearresteerd door de Rotterdamse Sicherheitsdienst. Bij fouillering was in een notitieboekje een aantekening van de ontmoeting gevonden. 

De Rotterdamse Sicherheitsdienst (SD) zette Wapperom neer met een bezemsteel in zijn broekspijpen, zodat hij niet kon weghollen, als lokaas in het café. Precies op tijd om 10 uur 's morgens kwam Kastein binnen en werd meteen gegrepen en afgevoerd naar een buiten staande auto met valse nummerplaten. In de auto wachtte Ernst Knorr van de Haagse Sicherheitsdienst. In de auto geplaatst ontstond een worsteling, waarbij Kastein een pistool uit zijn jaszak wist te trekken en te schieten, waarbij hij Knorr tamelijk ernstig verwondde. Toen de auto weg reed bleef er een plasje bloed op straat achter. Bij fouillering vond de SD een notitieboekje met een opgeschreven ontmoeting met de communistische verzetsman Lucas Spoor later op de dag. Op het Binnenhof aangekomen verklaarde Kastein zich bereid om mee te werken om naar die ontmoeting te gaan. De ontmoeting was in het in Voorburg gelegen koffiehuis bij het Haagse station Laan van Nieuw Oost Indië. 

Daar stapte de SD'er Johannes Hoffman uit en liep naar het koffiehuis dat tien meter van de weg af lag. Kastein, die met zijn handen geboeid was, zag kans een pistool van tussen zijn benen te pakken en schoot in de wagen de SD'er Martin Kohlen in het been, sprong uit de auto en holde weg, maar hij werd snel achterhaald. Hij werd in de auto geplaatst en toen die wegreed, stormden vier gewapende mannen uit het café. De auto reed naar het Binnenhof, waar Kastein moest uitstappen. Hij wist opnieuw een pistool van zijn onderbuik te trekken en schoot zichzelf in de borst, maar het wapen ketste. Kastein werd naar de verhoorkamer op de tweede verdieping in de uitbouw boven de ingang van Binnenhof 7 gebracht en aan een stoel vastgebonden. De SD'ers verwijderden zich voor overleg, terwijl een SD'er achterbleef. Kastein sprong onverwacht op en dook met stoel en al door het gesloten raam aan de noordzijde. Hij liep een schedelbasisfractuur op en overleed enkele uren later. Een collega van Kastein uit een ander ziekenhuis en de vrouw van nog een andere collega, die naar haar gearresteerde echtgenoot navraag kwamen doen, waren getuigen van de val van Kastein.

De gebeurtenissen bij het koffiehuis zijn na de oorlog verteld door Anton van der Waals. Van der Waals, die toen de schuilnaam "Luc" gebruikte, zou een ontmoeting met Kastein hebben. Hij zat al in het café te wachten. Vermoedelijk had Kastein vier gewapende mannen in het café geplaatst omdat hij in Luc de veelgezochte verrader "Toni de Wilde" had herkend, tegen wie in verzetskringen werd gewaarschuwd. Kastein was via de verzetsman Kees Dutilh met Van der Waals in contact gekomen. Kastein wilde hem waarschijnlijk liquideren. Van der Waals vertelde ook hoe hij aan Kastein had uitgelegd hoe hij een pistool op zijn lichaam kon verbergen, zodat het bij fouillering niet gevonden zou worden.

Het tweede pistool van Kastein was afkomstig van de SD. Nadat schietproeven waren genomen had Van der Waals het bij een eerdere ontmoeting aan Kastein overhandigd, omdat Kastein een wapen voor een liquidatie nodig had. Kastein had het gebruikt bij de aanslag op Reydon.

Gerrit Willem Kastein werd postuum onderscheiden met het verzetskruis 1940-1945. Met Lou Jansen en Hannie Schaft vormde Kastein de drie communisten die met het verzetskruis werden onderscheiden. Naar Kastein werd een weg in Den Haag en een straat in Leiden genoemd. Hij ligt begraven op het ereveld Loenen.




</doc>
<doc id="113423" url="https://nl.wikipedia.org/wiki?curid=113423" title="Afhankelijke persoonlijkheidsstoornis">
Afhankelijke persoonlijkheidsstoornis

De afhankelijke persoonlijkheidsstoornis (APS) is een persoonlijkheidsstoornis die wordt gekenmerkt door een aanhoudende psychische afhankelijkheid van andere mensen. De beoordeling wanneer het gedrag van een 'afhankelijke persoon' ziekelijk wordt en er sprake is van een persoonlijkheidsstoornis, is subjectief. De diagnose is moeilijk, omdat rekening gehouden moet worden met allerhande culturele gegevens, bijvoorbeeld het rollenpatroon.

Omdat mensen met APS zeer veel behoefte aan bevestiging of goedkeuring hebben, doen ze enorm hun best om het anderen naar de zin te maken. Ze kunnen gefrustreerd raken omdat ze zich 'gedwongen' voelen om dingen te doen die ze eigenlijk niet willen of omdat ze geen uiting aan hun gevoelens kunnen geven. Hun overmatig afhankelijk gedrag kan relaties moeilijk of instabiel maken. Als een relatie wordt beëindigd, voelen zij zich vaak wanhopig en zijn niet in staat naar behoren voor zichzelf te zorgen. Ze hebben vaak een erg laag gevoel van eigenwaarde en zijn vatbaar voor andere psychische aandoeningen, met name depressie en angststoornissen.

Het DSM-IV definieert de afhankelijk persoonlijkheidsstoornis als een aanhoudende en overmatige behoefte om verzorgd te worden. Dit leidt tot zelfonderwerping, overdreven aanhankelijk gedrag en verlatingsangst. De stoornis uit zich in de vroege volwassenheid in verschillende situaties.


</doc>
<doc id="113451" url="https://nl.wikipedia.org/wiki?curid=113451" title="Madentherapie">
Madentherapie

Bij de madentherapie worden voor de behandeling van ontstoken wonden steriele maden van vleesvliegen ingezet. Onder andere maden van de vlieg "Lucilia sericata" worden gebruikt. De steriele maden worden in madenzakjes op de wond gelegd en maken de wond in enkele dagen schoon door het dode en aangetaste weefsel op te vreten.

Deze behandeling wordt, alhoewel nog niet algemeen geaccepteerd, hier en daar met succes gebruikt bij moeilijk behandelbare wonden, vooral het open been (ulcus cruris). In de jaren dertig van de vorige eeuw werd ermee geëxperimenteerd, maar na de ontdekking van antibiotica raakte de behandeling in de vergetelheid. Sinds 1999 is de belangstelling weer aan het toenemen. Tegenwoordig wordt de madenbehandeling in de academische ziekenhuizen van Rotterdam en Leiden gebruikt. 

Vooral voor mensen met geïnfecteerde wonden aan armen of benen, die een verzwakt immuunsysteem hebben of aan suikerziekte lijden, kan deze therapie effectief zijn. 



</doc>
<doc id="113455" url="https://nl.wikipedia.org/wiki?curid=113455" title="Obsessieve-compulsieve persoonlijkheidsstoornis">
Obsessieve-compulsieve persoonlijkheidsstoornis

De obsessieve-compulsieve persoonlijkheidsstoornis (OCPS), ook wel obsessief-compulsieve persoonlijkheidsstoornis en in het classificatiesysteem ICD-10 van de Wereldgezondheidsorganisatie anankastische persoonlijkheidsstoornis genoemd, is een persoonlijkheidsstoornis die wordt gekenmerkt door algemene psychologische inflexibiliteit, zeer strikte naleving van regels en procedures, perfectionisme, en overmatige ordelijkheid.

Mensen met OCPS zijn bijvoorbeeld vaak overdreven zuinig met geld, houden hun huis perfect op orde, of willen taken niet delegeren omdat ze bang zijn dat deze niet correct worden uitgevoerd. Ze zijn soms rigide in hun morele opvattingen, met weinig 'grijstinten'; ze vinden iets óf volledig goed, óf volledig fout. Hun persoonlijke relaties verlopen moeizaam, omdat ze te hoge eisen stellen aan vrienden, partners, en kinderen.

Mogelijke psychologische oorzaken zijn een kille, kritische, of strenge houding van de opvoeders, en een omgeving die de nadruk legt op verantwoordelijkheid of schuld, en weinig ruimte biedt voor spel en gevoel. Psychosociaal kan de oorzaak ook worden gezocht in een omgeving die overmatig streeft naar prestatie.

De behandeling is moeilijk. Deze is er doorgaans op gericht om de patiënt te laten inzien dat er andere meningen bestaan dan de zijne/hare, en dat er meerdere manieren zijn om een taak 'correct' uit te voeren. In sommige gevallen wordt er gewerkt met een zogeheten 'angsthiërarchie': een lijst van obsessies van de patiënt, geordend op mate van importantie voor hem/haar. Het is hierbij de bedoeling dat de patiënt onder begeleiding van zijn/haar behandelaar steeds meer spanning toelaat in zijn/haar leven door (tijdelijk) niet toe te geven aan zijn/haar obsessies. Op die manier raakt de patiënt langzamerhand gewend aan het gevoel van onbehaaglijkheid dat imperfectie bij hem/haar oproept. Het is hierbij van cruciaal belang dat de spanning langzaam wordt opgebouwd; gebeurt dit niet, dan kan de therapie zelfs averechts werken. Het is overigens goed om te weten dat iemand veel of alle eigenschappen van de obsessieve-compulsieve persoonlijkheidsstoornis kan hebben zonder dat er sprake is van een stoornis; dit is pas het geval als de persoon door zijn/haar karaktereigenschappen ernstig lijdt, in conflict komt met zijn/haar omgeving, enzovoort.

OCPS wordt vaak verward met de obsessieve-compulsieve stoornis (OCS). Deze laatste aandoening is in het DSM-IV gecategoriseerd als een van de angststoornissen. De namen lijken weliswaar op elkaar, maar het zijn twee zeer verschillende aandoeningen. OCPS-lijders hebben over het algemeen niet de neiging om rituele handelingen uit te voeren, terwijl dit juist een specifiek kenmerk van OCS is. OCPS-lijders streven bovenal naar perfectie, en voelen zich gespannen zolang dingen niet 'goed' of 'ordelijk' zijn.


</doc>
<doc id="113472" url="https://nl.wikipedia.org/wiki?curid=113472" title="Obsessieve-compulsieve stoornis">
Obsessieve-compulsieve stoornis

De obsessieve-compulsieve stoornis (OCS, ook: OCD), ook vaak obsessief-compulsieve stoornis of dwangstoornis genoemd, is een psychische aandoening die in het DSM-IV is gecategoriseerd als angststoornis. De oude naam van de aandoening is "dwangneurose". In DSM-5 wordt de stoornis echter ingedeeld in een apart hoofdstuk over obsessieve-compulsieve en verwante stoornissen.

Lang niet alle lijders aan OCS ervaren angst. Soms kan angst ook een gevolg, en niet zozeer de oorzaak van een dwanghandeling of dwanggedachte zijn. OCS komt in verschillende vormen voor, maar het meest voorkomende kenmerk is een obsessieve drang om bepaalde handelingen uit te voeren, die rituelen worden genoemd. De OCS-patiënt voert deze handelingen (compulsies) uit als reactie op dwangmatige gedachten (obsessies). Voor anderen lijken deze handelingen overbodig en zij hebben ook geen oog voor de details, maar voor de patiënt zijn deze handelingen van vitaal belang en moeten ze volgens een bepaald patroon worden uitgevoerd om vermeende nadelige gevolgen te voorkomen. Voorbeelden zijn het zeer vaak controleren of een deur gesloten is of het overmatig vaak wassen van de handen (niet te verwarren met de specifieke smetvrees of mysofobie). Ook kan de handeling of gedachte een gevolg zijn van een sterk verantwoordelijkheidsgevoel, zoals de angst om iets kwetsbaars als een kind iets ergs aan te doen. OCS komt zowel bij kinderen, adolescenten als volwassenen voor, en veel OCS-volwassenen hadden ook in hun jeugd al OCS-symptomen.

Psychiatrische aandoeningen zijn complex en daarom is het aanwijzen van een specifieke oorzaak meestal niet mogelijk. Lange tijd was binnen de psychiatrie de psychoanalytische opvatting dominant dat oorzaken meestal gezocht moesten worden in de vroege kindertijd en met name veroorzaakt werden door (verdrongen) ambivalente gedachten en gevoelens, vaak over seksualiteit. Deze zienswijze heeft in recente decennia echter fors aan invloed ingeboet. Tegenwoordig gaat men er in zijn algemeenheid van uit dat de interactie van genetische en omgevingsfactoren de vatbaarheid voor het ontwikkelen van OCS veroorzaken.

De meeste OCS-patiënten zijn zich er terdege van bewust dat hun gedrag niet rationeel is, maar toch blijven ze hun dwangmatige handelingen uitvoeren om te voorkomen dat ze angstig of gespannen worden. Andere patiënten zien hun gedrag niet als uitzonderlijk en zijn daarvan ook niet te overtuigen. In dat geval is hun OCS verwant aan een persoonlijkheidsstoornis en heeft het een andere naam, namelijk dwangmatige- of obsessieve-compulsieve persoonlijkheidsstoornis (OCPS) en moet niet verward worden met OCS. Er is nog een derde groep die geen dwangmatige handelingen verricht. In hun geval blijft het ziektebeeld beperkt tot dwanggedachten. Bij deze laatste groep komt het voor dat zich uiteindelijk toch rituelen (dwanghandelingen) ontwikkelen om de dwanggedachten te neutraliseren.

De term "obsessief" wordt ook in andere contexten gebruikt, vaak om aan te geven dat iemand zeer geconcentreerd of perfectionistisch met zijn taken bezig is. In dit geval is er natuurlijk lang niet altijd sprake van een stoornis. Dit is pas het geval als het obsessieve of compulsieve gedrag normaal functioneren in de weg staat. Het is ook van belang om OCS en andere typen van angst of spanning te onderscheiden, waaronder de spanningen en stress die in het dagelijks leven kunnen voorkomen.

De DSM-IV (American Psychological Association, 1994) geeft de volgende criteria voor de obsessieve-compulsieve stoornis:

OCS wordt meestal behandeld via een vorm van gedragstherapie of cognitieve gedragstherapie. Soms normaliseert zich na behandeling met gedragstherapie, mindfulness oefeningen het aanvankelijk afwijkend gedrag en afwijkende hersenactiviteit. 
Voor de meeste patiënten geldt dat een combinatie van gedragstherapie en het gebruik van bepaalde geneesmiddelen (voornamelijk SSRIs) het meest effectief is.
Bij dwangstoornissen blijkt er sterk sprake te zijn van experiëntiële vermijding. Recent werd aangetoond dat ook Acceptance and Commitment Therapy, die zich onder meer richt op deze experiëntiële vermijding, effectief is voor OCS.
Gebleken is dat, bij ernstige en hardnekkige gevallen, toepassing van diepe hersenstimulatie in een gebied vlak naast de amygdala een gunstig therapeutisch effect kan hebben op de stoornis. Het laatste suggereert dat OCS kan samenhangen met een verstoring van bepaalde circuits in het limbische systeem van de hersenen die betrokken zijn bij regulatie van basale emoties.
Momenteel wordt er onderzoek gedaan naar de mogelijkheden die stimulatie van de amygdala biedt.



Bijwerkingen (meestal van voorbijgaande aard) van SSRIs kunnen zijn: toename angstgevoelens gedurende de eerste weken, seksuele problemen, diarree, hoofdpijn, misselijkheid en slapeloosheid. Clomipramine: duizeligheid, sufheid, droge mond en seksuele problemen. Venlafaxine: wazig zien, hoofdpijn, seksuele problemen en misselijkheid.





</doc>
<doc id="113476" url="https://nl.wikipedia.org/wiki?curid=113476" title="Dissociatie (psychologie)">
Dissociatie (psychologie)

Dissociatie, een term uit de psychologie en psychiatrie, is een geestesgesteldheid waarin bepaalde gedachten, emoties, waarnemingen of herinneringen buiten het bewustzijn worden geplaatst, tijdelijk niet 'oproepbaar' zijn of minder samenhang vertonen.

Letterlijk betekent dissociatie 'ontkoppeling' of 'uiteenvallen'. Het is een zeer alledaags verschijnsel: iedereen verliest bijvoorbeeld wel eens de aandacht voor zijn omgeving als hij zeer geconcentreerd met iets bezig is en iedereen heeft wel eens een dagdroom. In deze zin is het gewoon een mechanisme om tot rust te komen, een afweermechanisme. 

Een veel voorkomende vorm is het fenomeen waarbij iemand op de 'automatische piloot' een auto bestuurt, maar opeens bijna thuis is en een groot deel van de weg onbewust heeft afgelegd. Dit wordt polderblindheid genoemd. Men schrikt als het ware wakker, terwijl men al wakker was en zelfs auto reed. Ook het helemaal opgaan in een boek, film, TV-programma of muziek zijn voorbeelden. Dissociatie komt ook voor als gevolg van vermoeidheid. Dit kan zowel lichamelijke vermoeidheid zijn, maar ook in periodes van grote psychische spanning kan er dissociatie optreden.

In vrijwel alle godsdiensten komt trance voor. Het "schommelen" tijdens het gebed van de joden, het rondjes draaien van de derwisjen in de islam, het telkens herhalen van een mantra en het "vallen in de Geest" in sommige stromingen in de pinksterbeweging zijn voorbeelden van hoe dat soms bewust wordt opgewekt.

Dissociatie kan een onderdeel zijn van een psychische aandoening. Als dissociatie hiervan het belangrijkste kenmerk is, spreekt men van dissociatieve aandoeningen of dissociatieve stoornissen. Als een persoon in een ernstig bedreigende situatie komt, niet kan vluchten en niet kan vechten, dan kan de menselijke geest zich tijdelijk onttrekken aan de realiteit die onacceptabel is. Bij herinneringen aan ernstige gebeurtenissen jaren later, kan ook dissociatie optreden, het even 'weg' zijn om te voorkomen dat men het herinnert. Dissociatie komt onder meer voor als symptoom van posttraumatische stressstoornis (PTSS). 
De geestesgesteldheid werd als eerste beschreven door de Franse psychiater Pierre Janet. Janet nam de verhalen over incest die zijn patiëntes hem vertelden, serieus. Hij gebruikte hypnose om de weg gedissocieerde herinneringen naar boven te halen. Hierin verschilde hij van zijn tijdgenoot Sigmund Freud, die met de techniek van psychoanalyse, te weten vrij laten associëren werkte, en de verhalen van vrouwen als fantasie beschouwde, die hij bestudeerde met de psychoanalyse. Ook de "grote hysterische aanval", zoals Jean-Martin Charcot die destijds demonstreerde,was waarschijnlijk een dissociatief verschijnsel.

Hypnose is het opwekken van een dissociatieve trance. De doeleinden zijn tweeërlei;
Het vermogen onder hypnose gebracht te worden, verschilt van mens tot mens. 
Met hypnose is het het mogelijk, het gedrag, de klachten en de voorkeur en smaak ook buiten de hypnose te beïnvloeden. 

Een andere betekenis van het begrip dissociatie komt men ten slotte tegen in de neuropsychologie. Hier heeft het betrekking op verschillende onderzoekstechnieken om vast te stellen welke hersengebieden betrokken zijn bij specifieke gedragsstoornissen.



</doc>
<doc id="113545" url="https://nl.wikipedia.org/wiki?curid=113545" title="Groene mamba">
Groene mamba

De groene mamba ("Dendroaspis viridis") is een slang uit de familie koraalslangachtigen (Elapidae). 

De soort werd voor het eerst wetenschappelijk beschreven door Edward Hallowell in 1844. Oorspronkelijk werd de wetenschappelijke naam "Leptophis viridis" gebruikt. Abusievelijk wordt ook de smalkopmamba ("Dendroaspis angusticeps"), die ook meestal groen is, groene mamba genoemd, maar de wetenschappelijke naam "viridis" betekent groen.

De groene mamba komt voor in het westen van Afrika; in Gambia, Ghana, Guinee, Ivoorkust, Liberia, Senegal en Sierra Leone. Het is een boombewonende soort die erg goed kan klimmen en erg snel en lenig is. De slang wordt vrijwel nooit op de grond aangetroffen en leidt een zwervend bestaan. Het biotoop bestaat uit tropische bossen en bosranden waar de slang vaak hoog in bomen of struiken loert op een prooi.

Groene mamba's zijn meestal groen, maar de kleur kan ook gelig of bruin zijn, de buik is altijd lichter tot wit, bovendien kan hij net als een kameleon van kleur veranderen. Ze zijn moeilijk te onderscheiden van andere slangen (met name de smalkopmamba) maar met name te herkennen aan de zeer gladde, grote schubben aan de zijkanten van de kop. Het verschil ligt in de iets gekielde schubben op de rug van de smalkopmamba. De maximale lengte is drie meter, hoewel veel 'wilde' exemplaren die lengte nooit bereiken. Ze zijn zeer giftig voor de mens.

De groene mamba heeft zich gespecialiseerd in het vangen van vogels, kleine zoogdieren en hagedissen. De kaken kunnen letterlijk ontwricht worden om heel grote prooien te verorberen; slangen doen dat niet graag omdat ze kwetsbaarder zijn voor predatoren en een week nodig hebben om een grote prooi te verteren. De groene mamba is berucht om de beet vanwege het sterke zenuwgif dat uiteindelijk bij een mens de ademhaling kan stoppen waarna de dood intreedt, meestal al binnen twaalf uur. De slang is erg snel en kan tijdens een aanval meerdere keren bijten, wat de overlevingskans verkleint. De groene mamba staat bekend als veel minder agressief dan de zwarte mamba ("Dendroaspis polylepis").


</doc>
<doc id="113560" url="https://nl.wikipedia.org/wiki?curid=113560" title="Dissociatieve stoornis">
Dissociatieve stoornis

Een dissociatieve stoornis is een psychische aandoening waarbij dissociatie het belangrijkste kenmerk is. Dissociatie is een verschijnsel dat vrijwel iedereen wel kent (bijvoorbeeld dagdromen of verstrooidheid), maar als de verschijnselen zo erg worden dat een mens niet meer normaal kan functioneren, is er sprake van een stoornis. Dissociatie kan ook deel uitmaken van andere psychische ziektebeelden (bijvoorbeeld PTSS of borderline).

Dissociatie wordt veroorzaakt door angst. Normaal gesproken volgt op angst een vecht- of een vluchtreactie. Indien men niet kan vechten of vluchten, en men gedwongen is in een angstige situatie te blijven, kunnen de hersenen besluiten zich te onttrekken aan de wereld. Hebben de hersenen de dissociatie eenmaal ontdekt, dan kunnen ze dit ongevraagd gaan herhalen. Zo kan men gaan dissociëren op momenten dat men akelige herinneringen zich bijna herinnert. De hersenen schakelen zich als het ware uit. De persoon staart wat voor zich uit, is 'van de wereld'. Mensen hebben 'gaten in hun dag' ze kijken ze op de klok, voor hun gevoel vijf minuten later is het opeens drie uur later. Ze hebben geen herinneringen aan de afgelopen drie uur, en waren helemaal 'weg'. 

Het kan leiden tot grote concentratiestoornissen. De persoon presteert soms onder zijn niveau tijdens studie en werk. 

Omdat antipsychotica ook angstremmend werken, wordt dissociatie soms met dezelfde antipsychotische medicijnen behandeld, maar dan in veel lagere doseringen. Ook zou therapie helpen om de oorzaak van de angst te analyseren. 

De term dissociatie werd voor het eerst gebruikt door de Franse psychiater Pierre Janet (1859-1947) in zijn boek "L'Automatisme psychologique". Hij beschreef dissociatie als een in eerste instantie effectief verdedigingsmechanisme tegen een psychisch trauma. Aanhoudende dissociatieverschijnselen beschouwde hij als psychopathologisch. 

In het Diagnostic and Statistical Manual of Mental Disorders worden vier specifieke dissociatieve stoornissen en de restcategorie NAO onderscheiden: 




</doc>
<doc id="113577" url="https://nl.wikipedia.org/wiki?curid=113577" title="Beperkende factor">
Beperkende factor

De beperkende factor voor een proces dat van meerdere factoren afhankelijk is, is de factor die de snelheid of de groei van het proces bepaalt doordat er slechts een gelimiteerde hoeveelheid van beschikbaar is.

Een voorbeeld uit de biologie is algenbloei: Voor de groei van een populatie algen in de zee is een groot aantal voedingsstoffen en omgevingsomstandigheden nodig. Zo is er ijzer nodig, en fosfaat, maar ook zonlicht. Bij een bepaalde populatie zal één van de voedingsstoffen of omstandigheden "op" zijn, terwijl van de anderen nog meer beschikbaar is. De groei van de algen wordt dan door deze factor beperkt; dit is dan de "beperkende factor". De opbrengst van een gewas wordt volgens de wet van het minimum (wet van Liebig) bepaald door de voedingsstof die relatief het minste aanwezig is.

Wanneer van een beperkende factor aan het systeem meer wordt toegevoerd, kan het proces verder verlopen. Bij toevoeging van een zekere hoeveelheid echter wordt een andere factor beperkend, en helpt verder toevoeren niet meer. In het voorbeeld van de algenbloei kan ijzer de beperkende factor zijn. Wanneer een weinig ijzer wordt toegevoegd zullen de algen verder groeien. Wanneer veel ijzer wordt toegevoegd kan de groei niet verder toenemen omdat niet ijzer, maar bijvoorbeeld fosfaat de beperkende factor is geworden.

Toevoegen van een hoeveelheid van een factor die niet beperkend is, zal niet in groei van het proces resulteren.

Andere voorbeelden van beperkende factoren:



</doc>
<doc id="113713" url="https://nl.wikipedia.org/wiki?curid=113713" title="Periapicaal abces">
Periapicaal abces

Een periapicaal abces of tandabces is een lokale opstapeling van etter na weefseldood (necrose). 

Een abces kan acuut (met pijn en zwelling gepaard gaand) of chronisch zijn. Sommige mensen lopen jaren rond met een chronisch abces zonder dit te merken.

Abcessen komen vaak voor bij tanden. Cariës en pulpadood veroorzaken ontstekingen, waardoor er weefsel rond de tanden wordt afgebroken en er zich een abces vormt. Door druk (via onder andere osmose) zal dit abces groter worden, verder bot afbreken en tot onder het periost komen, waar het tot een pijnlijke zwelling leidt. Hierna kan het abces het periost perforeren en een abces onder de huid worden, een zogenaamd submucosaal abces.

Een gecombineerde aandoening, waarbij de etter verschillende ruimtes in de onderkaak opvult, is de angina van Ludwig. De etter kan de luchtpijp dichtdrukken en verstikkingsdood veroorzaken.

Een acuut abces wordt door spontane pijn gekenmerkt. De tand is gevoelig als men erop drukt of klopt. De patiënt ervaart een verhoging van de tand en lichte mobiliteit van de tand. Op röntgenfoto's is dikwijls een zwart bolletje rond de wortelpunt te zien. De tand is avitaal. Soms is de zwelling te zien, maar zeker niet altijd.

Een chronisch abces is pijnloos doordat de tand avitaal is, maar kan op röntgenfoto's herkend worden.

De eerste behandeling die moet worden uitgevoerd, is de pijn trachten te verminderen. Bij een acuut abces lukt dit meestal door de pulpakamer open te boren. Dikwijls vloeit de etter spontaan af en vermindert de drukpijn op vrij korte termijn. Dit openboren van de pulpa bij een abces is pijnloos en er hoeft meestal niet verdoofd te worden. Het insnijden van het abces gebeurt daarom zeer zelden. In tweede instantie moeten de wortelkanalen met bijvoorbeeld natriumhypochloriet of chloorhexidine gedesinfecteerd worden, omdat periapicale abcessen veroorzaakt worden door bacteriën in de wortelkanalen. De kanalen worden tijdelijk met calciumhydroxide gevuld en de tand wordt voorlopig gevuld. Dikwijls worden er ook antibiotica voorgeschreven, maar er zijn tandartsen die menen dat dit niet nodig is als de kanalen goed gedesinfecteerd zijn. In een latere fase wordt er een wortelkanaalvulling geplaatst. 

Men kan de tand ook trekken. Zo creëert men ook drainage en neemt men de bacteriën weg. De volkswijsheid dat men een tand met een abces niet mag trekken is niet correct. Soms krijgt men de tand niet goed verdoofd en is trekken geen pretje. 

Als de tandarts weinig tijd heeft of als er geen tandarts in de buurt is kan men ook uitsluitend antibiotica nemen. Na 2 à 3 dagen kunnen het abces en de pijn verdwijnen, maar kans op recidief is zeer groot. Men moet achteraf toch nog een wortelkanaalbehandeling laten uitvoeren of de tand laten trekken omdat de primaire oorzaak, de bacteriën in de wortelkanalen, hierdoor niet verholpen wordt.

Een chronisch abces is niet spoedeisend. De behandeling is trekken, een wortelkanaalvulling of een apexresectie. Sommige tandartsen kiezen ervoor om de patiënt nog niet te behandelen en af te wachten tot het abces acuut wordt.

Een behandeling van een abces is niet zo eenvoudig, doordat lokale anesthetica door de zuurgraad van de etter een slechte ionisatiegraad en dus werking hebben. Vaak zal het abces onverdoofd ingesneden moeten worden omdat het niet te verdoven is. Meteen hierna voelt de patiënt echter opluchting door de wegname van de etterdruk.



</doc>
<doc id="113715" url="https://nl.wikipedia.org/wiki?curid=113715" title="Dissociatieve amnesie">
Dissociatieve amnesie

Dissociatieve amnesie (ook wel dissociatief geheugenverlies) is een psychische aandoening. In het DSM-IV is deze stoornis ingedeeld bij de dissociatieve stoornissen. De aandoening werd vroeger psychogene amnesie genoemd.

Wie dissociatieve amnesie heeft, kan bepaalde herinneringen, vooral over zichzelf, niet terughalen. Dit gebeurt als verdedigingsmechanisme tegen gebeurtenissen die de psyche ernstig in verwarring brengen of schaden. Een episode kan enige minuten duren, maar in ernstige gevallen zelfs het hele leven. Er kan een groot aantal oorzaken ten grondslag aan de stoornis liggen, bijvoorbeeld (jeugd)trauma's, ongelukken of rampen, overlijden van een dierbare, oorlogservaringen of druggebruik. De stoornis kan ook optreden als een persoon een sterk schuldgevoel heeft.



</doc>
<doc id="113717" url="https://nl.wikipedia.org/wiki?curid=113717" title="Cyste">
Cyste

Een cyste (uitspraak: "kieste" of "kiste"; "sieste/siste" komt voor maar is foutief) is een pathologische (abnormale) lichaamsholte die afgelijnd is door epitheel. Een cyste kan gevuld zijn met lucht, vocht of semi-vast materiaal. Een cyste heeft een semipermeabele wand. Dat betekent dat er wel vocht in kan maar niet uit en hierdoor groeit hij. Een opeenhoping van pus is geen cyste maar een abces. Na verloop van tijd is het mogelijk dat een ontstane cyste vanzelf weer verdwijnt. Zo niet, dan kan deze door middel van chirurgie verwijderd worden.
De benaming van een specifieke cyste wordt bepaald door de plaats van voorkomen:

Een cyste kan van dentale oorsprong zijn of van niet-dentale oorsprong. Van dentale oorsprong wil zeggen dat ze ontstaat door epitheel van de tanden, zijnde de resten van de tandlijst, de epitheliale resten van Malassez en de wortelschede van Hertwig. Van niet-dentale oorsprong wil zeggen, dat het initiërende epitheel niet te maken heeft met de tanden.

Bij de dentale cystes kunnen we de ontwikkelingscystes onderscheiden van de ontstekingscystes.

Classificatie:




</doc>
<doc id="113719" url="https://nl.wikipedia.org/wiki?curid=113719" title="Atropine">
Atropine

Atropine is een alkaloïde en wordt door extractie verkregen uit wolfskers ("Atropa belladonna"). De bessen hiervan zijn erg giftig; een enkele bes kan soms voldoende zijn om een kind te doden.

Van oudsher is atropine gebruikt in de geneeskunde. Ook in de moderne geneeskunde wordt het toegepast, met name bij hartritmestoornissen waarbij het hart te langzaam klopt en in noodsituaties zoals bij reanimaties. De gebruikte dosering is hierbij - afhankelijk van de indicatie - fracties van een milligram tot maximaal 4 milligram als antidotum. In deze gevallen kan atropine zowel intraveneus als intramusculair toegediend worden, waarbij de intraveneuze toedieningsvorm binnen enkele seconden tot minuten zijn maximale effect al bereikt, in tegenstelling tot intramusculaire toediening. Over het gebruik binnen een reanimatiesetting zijn de meningen verdeeld over dosering; intermitterend of de maximale dosering in één keer.

Atropine dankt haar naam aan de oudste van de schikgodinnen in de Griekse mythologie: Atropos. Zij beëindigde de levens van stervelingen door de “levensdraad” door te knippen.
Het is afkomstig uit extracten van planten uit de familie Solanaceae. Eén van deze planten is de dodelijke wolfskers, ook wel belladonna genoemd. Deze naam heeft zij gekregen omdat het sap van haar bessen in de Renaissance werd gebruikt als oogdruppels om de pupillen te vergroten. Cleopatra gebruikte extracten van de Egyptische henbana om hetzelfde effect te verkrijgen.

De vergrote pupillen worden verkregen doordat atropine het samentrekken van de circulaire pupilspier tegengaat. Deze spier wordt normaal gestimuleerd door acetylcholine (Figuur 1). De radiale pupilspier kan hierdoor samentrekken waardoor de pupil uitzet.
In de vierde eeuw voor Christus werd de wolfskers al gebruikt als behandeling tegen wonden en als slaapmiddel. In de eerste eeuw na Christus werd de wijn van wolfskers gebruikt als een anestheticum, vaak in combinatie met opium. Ook nu nog heeft atropine een farmaceutische toepassing; zo kan het gebruikt worden als tegengif tegen het uiterst gevaarlijke zenuwgas VX.

Het alkaloïde atropine bestaat uit twee delen die met een esterbinding verbonden zijn. Aan de ene kant een 3-hydroxy-2-fenylpropanoaat en aan de andere kant een tropine. Dit is een combinatie van een pyrrolidine- en een piperidinestructuur met een gemeenschappelijk stikstofatoom. 
Atropine is het racemisch mengsel van het onwerkzame d-hyoscyamine en het actieve l-hyoscyamine.

Atropine zelf is slecht oplosbaar in water met een pKa van 9,8. Medisch is het beschikbaar als oplossing in een citraatbuffer of als atropinesulfaat dat erg goed oplosbaar is.

Na hydrolyse van atropine ontstaat tropinezuur (Figuur 2) en tropine (Figuur 3) Tropinezuur is goed oplosbaar in water (20 g/L (20°C)). Tropine is ook goed oplosbaar in water.. Na hydrolyse van atropine kan dit niet meer als antagonist voor acetylcholine dienen.

Richard Willstätter was de eerste die in 1901 atropine synthetiseerde. Allereerst werd tropinon geproduceerd, een lang proces waarbij de opbrengst ongeveer 1 % was. Het tropinon was eenvoudig te reduceren tot tropine. Met behulp van een Fischer-verestering werd atropine verkregen. Atropine wordt nog steeds via esterificatie verkregen, maar meestal wordt het verkregen door een extractie van Solanaceaplanten zoals beschreven door Parfitt in 1999 . Hierbij wordt een mengsel van D- en L-hyoscyamine verkregen. Beide kunnen aan muscarinerge receptoren binden. Het farmaceutische effect wordt echter voornamelijk toegeschreven aan L-hyoscyamine.

Atropine is een inhibitor van de neurotransmitter acetylcholine (Figuur 1). Atropine verhindert de werking van acetylcholine door te binden aan de acetylcholinereceptor, die zich bevindt op neuroeffector knooppunten op glad spierweefsel, de hartspier, kliercellen, perifere ganglia en in het centraal zenuwstelsel. Door de binding van atropine aan deze muscarine-receptoren wordt de signaaloverdracht in deze neuroeffector knooppunten verhinderd. Acetylcholine bindt ook aan de nicotinereceptor; atropine bindt echter nauwelijks aan deze receptor.

De verschillende organen waar de neuroeffector knooppunten van het parasympathische zenuwstelsel zich bevinden verschillen in gevoeligheid voor atropine. Hierdoor hebben verschillende doseringen uiteenlopende effecten, zoals verwijding van de pupillen en een verhoogde hartslag.

Atropine is een zogenaamde competitieve inhibitor van de acetylcholine-receptor, dit houdt in dat het samen met acetylcholine en eventuele andere stoffen die aan de receptor kunnen binden, competeert voor dezelfde bindingsplaats aan de acetylcholine receptor. Omdat de inhibitie competitief is kan deze worden opgeheven door de concentratie acetylcholine te verhogen.
De werking van atropine als tegengif voor vergiftiging met organofosfatische anticholinesterases, zoals parathion, berust op hetzelfde werkingsmechanisme. Het zorgt ervoor dat de overstimulatie, veroorzaakt door de overmaat aan acetylcholine, wordt verminderd door de binding van acetylcholine aan de receptor te inhiberen.

Atropine wordt snel over het lichaam verdeeld nadat het intraveneus is toegediend (maximale concentratie na 8-10 min.), bij intramusculaire toediening wordt de maximale concentratie later pas bereikt (na 15-50 min.). Het schijnbare verdelingsvolume van atropine is erg groot, wat aangeeft dat het wordt gedistribueerd over verschillende weefsels.
De halveringstijd van atropine bedraagt ongeveer 4 uur. De klaring van atropine is erg verschillend per individu en varieert van 237 tot 1399 ml/min.
Het metabolisme in de lever is verantwoordelijk voor eliminatie van ongeveer de helft van de dosis, de rest wordt onveranderd in de urine uitgescheden. In de urine van gezonde mensen zijn na toediening van atropine verschillende metabolieten gevonden. Een dosering atropine wordt als volgt in de urine terug gevonden: noratropine (24%) (Figuur 4), atropine-N-oxide (Figuur 5), een equatoriale isomeer van atropine (15%), tropinezuur (3%) (Figuur 2), tropine (2%) (Figuur 3) en onveranderd atropine (~50%). Deze metabolieten worden gevormd met behulp van microsomale mono-oxygenase enzymen Organofosfatische anticholinesterases hebben een inhiberende werking op deze enzymen, waardoor mensen met een vergiftiging met een dergelijke stof alleen atropine in de urine uitscheiden. [d] Bij experimenten met C-gelabeld atropine is aangetoond dat atropine gedemethyleerd wordt, doordat gelabeld koolstofdioxide in de adem werd aangetroffen na een labeling van de methylgroep. De uitscheiding van atropine via de ontlasting is verwaarloosbaar.

Atropine wordt toegediend:

Atropine is een competitieve antagonist van de acetylcholine receptoren, als gevolg hiervan daalt de parasympathische activiteit in het lichaam. Dit veroorzaakt verschillende effecten in het lichaam, waaronder een verhoging van de hartslag en de inhibitie van de speeksel, zweet en mucusklieren. Het klinische gebruik van atropine kan zowel aanleiding geven tot bijwerkingen als toxische reacties. De dosis waarop toxische effecten optreden is niet vaststaand, en verschilt dus per persoon. Een fatale dosis van 1,6 mg is gerapporteerd in een tweejarige peuter. Daarentegen is een volwassen patiënt na inname van 1000 mg atropine hersteld.

Bijwerkingen die worden gemeld bij de klinische toepassing van atropine omvatten:

Vooral bij oogdruppels worden de systemische bijwerkingen onderschat. De gangbare sterkte van 1% atropine betekent 0,5mg per druppel. Als zo'n druppel in de algehele circulatie komt treedt er gauw al een intoxicatie op.

Doordat patiënten niet allemaal even gevoelig zijn voor de werking van atropine kunnen bij verschillende doseringen toxische effecten optreden. De klinische symptomen van atropine toxiciteit correleren over het algemeen niet met de dosering. De toxische effecten van atropine kunnen zowel lokaal als systemisch zijn. Lokale toxische reacties op atropine zijn wat betreft de symptomen moeilijk te onderscheiden van lokale overgevoeligheidsreacties. De systemische toxiciteit wordt gekenmerkt door tachycardie, tachypnea, verhoogde lichaamstemperatuur en stimulatie van het centrale zenuwstelsel (rusteloosheid, verwarring, psychotische verschijnselen, delirium en in sommige gevallen toevallen). Tevens kan een uitslag ontstaan in het gezicht of op het bovenlijf. Bij ernstige intoxicatie kan het centrale zenuwstelsel gedeprimeerd raken, kan een coma ontstaan met daarnaast het falen van de circulatie en respiratie en dit kan uiteindelijk resulteren in de dood. Patiënten met het syndroom van Down zijn extra gevoelig voor de toxische effecten van atropine.

Overgevoeligheidsreacties als gevolg van atropine treden zelden op. Er is slechts één casus bekend waarin een patiënte een anafylactische shock kreeg na de intraveneuze toediening van atropine. Een vaker voorkomende lokale overgevoeligheidsreactie treedt op na het toedienen van atropine bevattende oogdruppels. De klinische symptomen van deze overgevoeligheidsreactie zijn: dermatitis over de oogleden, roodheid, jeuk en lokale zwelling.

De effecten van atropine kunnen worden tegengegaan door physostigmine of pilocarpine.


</doc>
<doc id="113752" url="https://nl.wikipedia.org/wiki?curid=113752" title="Dissociatieve fugue">
Dissociatieve fugue

Dissociatieve fugue (ook wel dissociatieve vlucht) is een psychische aandoening. In het DSM-IV is deze stoornis ingedeeld bij de dissociatieve stoornissen. De aandoening werd vroeger psychogene fugue genoemd.

Kenmerkend voor de aandoening is dat de persoon problemen met de identiteit ondervindt en probeert weg te lopen (geestelijk of fysiek) voor een dreiging. Een patiënt kan op de vlucht slaan, soms naar een heel andere regio, of een andere identiteit aannemen. Vaak is een verbaasde gelaatsuitdrukking een symptoom. Het vluchtgedrag wordt meestal veroorzaakt door een trauma of stress. De aandoening kan ontstaan als de patiënt wordt geconfronteerd met woede van anderen, bedreigingen van zijn eigenwaarde en bedreigingen van zijn normale impulsbeheersing. Net als bij dissociatieve amnesie treedt geheugenverlies op. Bij dissociatieve fugue is de patiënt zich er echter niet van bewust dat hij gaten in het geheugen heeft.



</doc>
<doc id="113771" url="https://nl.wikipedia.org/wiki?curid=113771" title="Internationaal Comité van het Rode Kruis">
Internationaal Comité van het Rode Kruis

Het Internationale Comité van het Rode Kruis (ICRC) is een neutrale en onafhankelijke humanitaire instelling met hoofdzetel in Genève.

Het Comité tracht op basis van de Verdragen van Genève de slachtoffers van internationale oorlogen en burgeroorlogen te beschermen en bij te staan. Het opereert als neutrale tussenpersoon in geval van gewapende conflicten en onlusten.

Het Comité bewaakt de toepassing van de internationale humanitaire conventies, verspreidt kennis erover en werkt aan de ontwikkeling ervan.

Tot slot biedt het Internationale Comité van het Rode Kruis humanitaire hulp aan oorlogsslachtoffers, spoort vermiste personen op, probeert gescheiden families te herenigen en bezoekt gevangenen.

In 1917, 1944 en 1963 kreeg de instelling de Nobelprijs voor de Vrede; en in 1996 kreeg de organisatie de Balzan Prijs.


</doc>
<doc id="113778" url="https://nl.wikipedia.org/wiki?curid=113778" title="Depersonalisatie">
Depersonalisatie

Depersonalisatie is een term uit de psychiatrie die zou kunnen worden vertaald als zelfvervreemding. Het is het gevoel buiten de werkelijkheid te staan. Voor iemand die aan depersonalisatie lijdt, lijkt het of hij een andere rol in de wereld speelt, vaag, als in een droom, onbelangrijk. Een patiënt ervaart een scheiding tussen zichzelf en de wereld, zijn identiteit of lichamelijkheid. Mensen die deze gemoedstoestand hebben ervaren, beschrijven het leven vaak alsof het een film is, onecht of wazig. Het besef van de eigen persoonlijkheid wordt minder (vandaar de naam). Wie de symptomen heeft en in de spiegel kijkt, lijkt een onbekende te zien, maar is tegelijkertijd op de hoogte van zijn identiteit. De oorzaak van depersonalisatie ligt vaak in een psychisch trauma.

De gemoedstoestand komt voor als onderdeel van verschillende psychische aandoeningen, met name klinische depressie, bepaalde neurosen en angststoornissen. Als er ook sprake is van wanen, kan depersonalisatie een teken zijn van schizofrenie. In het DSM-IV is de specifieke depersonalisatiestoornis ingedeeld bij de dissociatieve stoornissen.

Een enigszins vergelijkbare geestesgesteldheid is "derealisatie". De grens tussen beide is niet altijd duidelijk, maar bij depersonalisatie ervaart de persoon zijn geest of lichaam als vreemd en bij derealisatie ziet hij zijn omgeving als onwezenlijk of onecht.

Personen die aan depersonalisatie lijden ervaren deze toestand vaak als beangstigend. Depersonalisatie is een natuurlijke reactie van het lichaam om zich tegen bedreigingen van buiten af te beschermen. Depersonalisatie treedt dan ook vaak op na een lange tijd van stress. Het lichaam wil zich afsluiten van de negatieve stimuli van buiten af met het gevolg dat de persoon in een onrealistische toestand terechtkomt. De reden waarom mensen soms voor langere tijden in deze staat blijven hangen is omdat deze staat van onrealisme niet wordt begrepen waardoor men er juist angstiger door wordt, met als gevolg dat de depersonalisatie heftiger wordt. Derealisatie wordt namelijk in stand gehouden door twee elementen: stress en twijfel. Wanneer de achterliggende stress en/of de twijfel over de aard van de aandoening weg wordt genomen, is de kans groot dat de klachten verminderen of verdwijnen. De aandoening begrijpen is de sleutel tot verlossing ervan.

Een lijder aan derealisatie kan baat hebben bij contact met lotgenoten. Het is vaak moeilijk voor een lijder aan derealisatie om de ervaringen onder woorden te brengen. Hij/zij kan gevoelens van isolement ervaren wanneer de voor hem/haar enige "echte" werkelijkheid wordt betreden, waar het een eenzaam bestaan is. Wanneer een lijder aan derealisatie door lotgenoten geconfronteerd wordt met het feit dat hij niet de enige is, zal hij de ervaringen gemakkelijker kunnen relativeren. 


</doc>
<doc id="113793" url="https://nl.wikipedia.org/wiki?curid=113793" title="Internationale Federatie van Rode Kruis- en Rode Halve Maanverenigingen">
Internationale Federatie van Rode Kruis- en Rode Halve Maanverenigingen

De Internationale Federatie van Rode Kruis- en Rode Halve Maanverenigingen is de koepelorganisatie van nationale Rode Kruis- en Rode Halvemaanverenigingen.

De federatie wil de humanitaire acties van nationale verenigingen ondersteunen en aanmoedigen. Het doel is het behoud en de bevordering van de vrede in de wereld door menselijk lijden te voorkomen en te verlichten.

Daarom ondersteunt en coördineert de federatie hulpacties voor slachtoffers van rampen. Bovendien stimuleert de federatie gemeenschapsdiensten die nationale verenigingen ontwikkelen, hoofdzakelijk gezondheidsprojecten.



</doc>
<doc id="113796" url="https://nl.wikipedia.org/wiki?curid=113796" title="Depersonalisatiestoornis">
Depersonalisatiestoornis

De depersonalisatiestoornis is een psychische aandoening waarbij de patient een gevoel van vervreemding ervaart, zonder dat er sprake is van wanen. Depersonalisatie kan een symptoom van andere aandoeningen zijn, maar in het geval van de depersonalisatiestoornis is het een specifiek ziektebeeld. In het DSM-IV is de stoornis ingedeeld bij de dissociatieve stoornissen.

Depersonalisatie kan omschreven worden als het gevoel 'los' te staan van de omgeving, in een droom te leven, achter glas te staan of het eigen lichaam als vreemd te ervaren. De patiënt houdt wel contact met de werkelijkheid, maar kan door het gevoel van vervreemding, erg onrustig of gespannen worden. 

Er is nog niet veel onderzoek gedaan naar behandeling van de depersonalisatiestoornis. Wel zijn er veelbelovende resultaten geboekt met de behandeling van de depersonalisatiestoornis als ware het een angststoornis. Recente opvattingen suggereren namelijk dat de depersonalisatiestoornis meer kenmerken vertoont van een angststoornis dan van een dissociatieve stoornis. De opvatting gaat ervan uit dat angst voor symptomen van depersonalisatie leidt tot spanning en vermijdingsgedrag, waardoor juist deze symptomen blijven opkomen. In 2011 is een protocollaire behandeling van de depersonalisatiestoornis gepubliceerd welke gebaseerd is op deze recente inzichten (Bar & Van Minnen, 2011). 



</doc>
<doc id="113812" url="https://nl.wikipedia.org/wiki?curid=113812" title="Saccharomyces cerevisiae">
Saccharomyces cerevisiae

Saccharomyces cerevisiae (biergist, ook wel bakkersgist, brouwersgist of wijngist) is de meest gebruikte gist. De gist wordt gebruikt voor het fermenteren van koolhydraten. "Saccharomyces cerevisiae" heeft ronde tot eivormige cellen met een diameter van 5–10 µm.

"Saccharomyces cerevisiae" plant zich, net als de meeste andere soorten gist, vooral vegetatief voort door knopvorming. Op het celmembraan ontstaat een uitstulping, een knopje, dat groeit. De celkern deelt zich en een van de beide kernen verhuist naar de knop. Hierna snoert de knop zich af. Dit proces treedt onder optimale omstandigheden iedere 80 minuten op.

"Saccharomyces cerevisiae" heeft 16 chromosomen en was het eerste eukaryotische genoom dat geheel gesequencet is. Het gesequencete genoom kwam op 24 april 1996 in het publiek domein. Sindsdien vinden er regelmatig updates plaats van de "Saccharomyces" Genome Database (SGD). Deze database is een belangrijke gegevensbank voor onderzoekers van gist. Een andere belangrijke database wordt bijgehouden door het Munich Information Center for Protein Sequences (MIPS). Het genoom bestaat uit ongeveer 12.156.677 baseparen en 6275 genen. Er wordt aangenomen dat slechts ongeveer 5800 van deze genen functioneel zijn. "Saccharomyces cerevisiae" heeft ongeveer 23% van het genoom gemeenschappelijk met dat van de mens.

Het metabolisme van "Saccharomyces cerevisiae" kan aeroob of anaeroob zijn. Onder anaerobe omstandigheden is de alcoholproductie maximaal, onder aerobe condities de groei en vermenigvuldiging. De reacties die bij alcoholproductie plaatsvinden leveren ten opzichte van oxidatie van glucose (met zuurstof) zeer weinig energie op (2 moleculen ATP per molecuul glucose anaerobe en tot 38 moleculen ATP aeroob). Gist gebruikt onder anaerobe condities dus veel meer glucose dan als er wel zuurstof beschikbaar is, en produceert dan wel alcohol.

De anaerobe brutoreactie met glucose als voorbeeld is:

Bij het bakken van brood wordt gebruikgemaakt van de omzetting naar koolzuurgas, om het deeg te laten rijzen. Het koolzuurgas nestelt zich tegen het gluten en duwt het zo naar boven. Bovendien verandert gist de smaak van het brood. Door het op verschillende manieren te laten rijzen kunnen verschillende broodsoorten worden gemaakt met andere eigenschappen.

De kleine hoeveelheid ethanol die, in dit geval als nevenproduct, geproduceerd wordt, verdampt al gauw wanneer het brood gebakken wordt.

"Saccharomyces cerevisiae" wordt bij de drankenbereiding vooral gebruikt vanwege het andere eindproduct, alcohol. In sommige wijnen (bijvoorbeeld champagne) en in bier vervult ook de koolzuur overigens een belangrijke rol. Bij vergisting van druivensap of most (bij wijn) of wort (bij bier) vindt eerst een aeroob stadium plaats, waarin het product in open kuipen onder toetreding van zuurstof gist, en de gistcellen zich snel vermenigvuldigen. Bij een concentratie van ongeveer 100 miljoen gistcellen per ml wordt de gistkuip hermetisch gesloten en voltrekt het verdere proces zich anaeroob, waarbij door een waterslot het koolzuurgas wel kan ontsnappen, maar geen zuurstof kan toetreden.

De giststam, de vergistingstemperatuur, de zuurgraad en andere factoren hebben grote invloed op de smaak van het eindproduct. Hoewel de gist die wordt gebruikt voor wijn, bier en brood biologisch gezien tot één soort behoort, bestaan er zeer belangrijke verschillen in de gebruikte stammen en zijn deze niet onderling uitwisselbaar als men een smakelijk product wil krijgen. De gebruikte gist levert een belangrijke bijdrage aan het aroma van het eindproduct.




</doc>
<doc id="113823" url="https://nl.wikipedia.org/wiki?curid=113823" title="Endosymbiose">
Endosymbiose

Endosymbiose is het verschijnsel waarbij een organisme (de endosymbiont) symbiotisch leeft in de cellen of in het lichaam van een gastheerorganisme. De meest nauwe vorm van symbiose is endocytobiose, waarbij een endosymbiotische partner intracellulair in een gastheer leeft. Door endosymbiotische genoverdracht (EGT, dit is te vergelijken met horizontale of laterale genoverdracht, HGT) wordt vaak een gedeelte van het erfelijke materiaal van de endosymbiont overgedragen naar het cytoplasma en de celkern van de gastheer. De gastheer levert de voor de endosymbiont noodzakelijke eiwitten.

Het verschijnsel endosymbiose:

De vorming van een endosymbiotische relatie bij protisten (eencellige eukaryoten) wordt waarschijnlijk bevorderd door de aanvulling op de beperkte metabolische mogelijkhedenen van de gastheer en de biochemische veelzijdigheid van de endosymbiont, waardoor de gastheer de mogelijkheden krijgt te gedijen in een niet eerder beschikbaar milieu of niet eerder beschikbaar voedsel.

In sommige gevallen leidt endosymbiose tot een zo nauwe band tussen beide symbiotische partners, dat er een nieuw organisme is ontstaan in een proces dat symbiogenese heet. Tijdens dit proces treedt 'endosymbiotische genoverdracht' op, waarbij erfelijk materiaal van de endosymbionten wordt overgedragen naar de celkern van de gastheer. Wanneer de respectieve producten van de genen de oorspronkelijke endosymbiont ten goede komen, dan wordt dat beschouwd als een genetisch geïntegreerd celorganel.

Er is een grote verscheidenheid en vormen van endosymbiose.

Endosymbiose bij prokaryoten is zeer divers:

Door fotosynthese komt voor de cel een vrijwel onbeperkte energiebron beschikbaar. Bij eukaryote cellen vindt deze fotosynthese plaats in plastiden. De plastiden hebben een monofyletische oorsprong binnen de blauwalgen. Recentelijk is er een tot fotosynthese leidende primaire endosymbiose ontdekt, waarbij een niet-verwant blauwwier is betrokken.

"Paulinella chromatophora" is een amoebe, die wordt gerekend tot de Cercozoa (een rijk binnen de de supergroep Rhizaria). "P. chromatophora" bezit twee chromatoforen in de vorm van een worst. Deze chromatoforen blijken verwant aan het blauwwier van het geslacht "Synechococcus" dat behoort tot de α-cyanobacteriën (de clade van Prochlorococcus en Synechococcus), waardoor deze duidelijk zijn afgescheiden van de plastiden, die geëvolueerd zijn uit de β-cyanobacteriën.

Stikstof is een belangrijk bestanddeel van veel biomoleculen die van wezenlijk belang zijn voor de groei en ontwikkeling van alle organismen. Stikstof is in grote hoeveelheden in de atmosfeer aanwezig als N, maar over het algemeen vormen de stikstofverbindingen een beperkende factor voor de groei. Er zijn enkele bacteriën, die atmosferische stikstof kunnen binden. Eukaryoten zijn daartoe alleen in staat met behulp van deze stikstofbindende endosymbiotische bacteriën.


Van veel vrijlevende ciliaten is het bekend, dat ze als endosymbiont methaanvormende Archaea huisvesten. De endosymbiose is voor beide partners facultatief. De anaerobe ciliaten hebben hydrogenosomen, die gasvormige waterstof (H) kunnen vormen in een redox-reactie. Van deze hydrogenosomen is het aannemelijk dat ze afstammen van mitochondriën. Deendosymbionten kunnen deze H gebruiken voor de reductie van koolzuurgas (CO), waarbij methaan (CH), opgeloste organische stoffen en energie ontstaan.

"Paramecium bursaria" (een soort van de Pantoffeldiertjes) behoort tot de ciliaten en is de gastheer van de groenalg "Chlorella". Er zijn per gastheer honderden endosymbionten, ieder met een eigen vacuole, die de gastheer van suikers voorzien en fotoautotrofe levenswijze mogelijk maken.

De symbiose is facultatief: beide partners kunnen onafhankelijk van elkaar groeien, maar de gastheer kan de endosymbiont weer opnemen, nadat deze verloren is gegaan, bijvoorbeeld doordat de endosymbiont door de gastheer is verteerd tijdens het leven in het donker.

"Hatena arenicola" is een tot de Katablepharida gerekende flagellaat, die een groenalg van het geslacht "Nephroselmis" op kan nemen als endosymbiont. Bij de celdeling wordt de endosymbiont meegegeven aan slechts één van de dochtercellen. De dochtercel zonder chloroplast leeft eerst heterotroof als een predator, maar kan weer een specifieke groenalg van het geslacht "Nephroselmis" opnemen, waardoor deze zijn fotoautotrofe levenswijze weer kan opnemen.

"Myrionecta rubra" Jankowski (synoniemen: "Mesodinum rubrum" Lohmann, "Cyclotrichium meunieri" Powers) is een organisme dat bekend is door zijn rode algenbloei. De complexe plastiden, door kleptoplastie afkomstig van een prooi "Geminigera cryophila" (behoort tot de "Cryptophyta"), bevatten naast de (klepto-)plastide ook nog cytoplasma en mitochondriën. De celkern bevindt zich echter in het cytoplasma van de gastheer en lijken daar de activiteit van het plastide-complex te reguleren. De celkernen behouden hun functionaliteit tot ongeveer 30 dagen, maar gaan sneller te gronde dan de plastiden. Als alle kernen te gronde zijn gegaan, kunnen de plastiden zich niet meer delen. "M. rubra" dankt zijn overleven aan het herhaaldelijk stelen van kernen van zijn prooi.

Soorten, behorende tot de dinoflagellaten kunnen fungeren als endosymbiont. Daarnaast zijn er soorten die kunnen optreden als gastheer voor een verscheidenheid aan algensoorten. Deze dinoflagellaten vormen een stabiele endosymbiose met secundaire of tertiaire plastiden. Er zijn dinoflagellaten met endosymbionten, afgeleid van cryptofyten en er zijn dinoflagellaten met endosymbionten, afgeleid van diatomeeën.

Foraminiferen (grotere amoeboïde protisten van de Rhizaria) zijn gastheer voor allerlei endosymbiotische algen, zoals dinoflagellaten, diatomeeën, roodwieren, Chrysophyta en Haptophyta.

In een meercellige gastheer is endosymbiose beperkt tot gespecialiseerde organen of weefsels, bij een eencellige gastheer is het hele organisme betrokken bij de endosymbiose. Endosymbiotische genoverdracht (EGT) heeft bij meercellige gastheren kunnen plaatsvinden alleen als de endosymbionten toegang hebben tot de kiemcelbaan van de gastheer, waardoor ze aanwezig kunnen zijn in de gameten. Endosymbiotische genoverdracht naar eukaryoten is voornamelijk beschreven bij fagotrofe eencellige eukaryoten. Endosymbiotische integratie lijkt dus gemakkelijker plaats te vinden bij protisten.

Er zijn talloze voorbeelden van endosymbionten bij meercellige eukaryoten, vooral bij dieren:
Vanwege het grote effect dat het verwerven van mitochondriën en plastiden gehad heeft op de fylogenie van het leven wordt de term endosymbiose vaak als een equivalent gebruikt voor de verwerving van deze organellen. Deze theorie wordt de endosymbiontentheorie genoemd. Daarnaast zijn er over de hele stamboom van het leven herhaaldelijk ontelbare endosymbiotische relaties, stabiel of meer van voorbijgaande aard, en meer recent geëvolueerd, die vaak over het hoofd zijn gezien. De gastheer is gewoonlijk een eukaryoot omdat deze gekenmerkt is door grotere cellen, door fagocytose en door beperkte metabolische mogelijkheden, terwijl de endosymbiont een prokaryoot of een eukaryoot kan zijn.

In het kader van verwerving van de plastide wordt endosymbiose met prokaryote symbionten (een cyanobacterium) aangeduid als primaire endosymbiose, wat leidt tot primaire plastiden. De plastiden zijn omgeven door twee membranen: de binnenste oorspronkelijk afkomstig van de endosymbiont, de buitenste van de gastheercel.

Een hierop volgende endosymbiose van een eukaryotische gastheer met een fotosynthetische eukaryoot heet secundaire endosymbiose. Dit leidt tot secundaire plastiden. Secundaire endosymbiose is vaak nog te herkennen aan de aanwezigheid van meer dan twee membranen om de plastiden en soms aan een rudimentaire kern (nucleomorf), afkomstig van de endosymbiont.

De plastiden hadden een monofyletische oorsprong binnen de Cyanobacteria. De kennis over het evolutionaire proces dat geleid heeft van vrij levende blauwwieren tot een geïntegreerd fotosynthetisch organel is nog voor een deel speculatief. 

De amoebe "Paulinella chromatophora" (behorend tot de Cercozoa) is een betrekkelijk 'recent' geval van het onafhankelijk verwerven van fotosynthetische organellen (chromatoforen). Deze chromatoforen blijken verwant aan het blauwwier van het geslacht "Synechococcus". Niet alleen de genen die misbaar zijn voor een intracellulair leven in de gastheer ontbreken bij de endosymbiont, maar ook de essentiële genen voor de synthese van aminozuren en cofactoren. De chromatoforen zijn aldus afhankelijk geworden van de gastheer.


</doc>
<doc id="113885" url="https://nl.wikipedia.org/wiki?curid=113885" title="Johan Picardt">
Johan Picardt

Johan Picardt (ook wel Piccardt) (Bad Bentheim, 5 februari 1600 - Coevorden, 21 mei 1670) was een Duits-Nederlands predikant, medicus, veenontginner en historicus. Hij geldt als een van de grondleggers 
van de archeologie in Nederland. Op theologisch gebied kan hij gerekend worden tot de orthodoxe (conservatieve) stroming binnen de Nederduitse Gereformeerde Kerk, die het bijgeloof van de plattelandsbevolking als het werk van de duivel kenschetste. Zijn vader Johan Picardt sr. was als predikant in dienst van de graaf van Bentheim. Deze streek had nauwe banden met de Republiek; het calvinisme vormde er sinds 1597 de officiële godsdienst.

Daar Picardt het laatste grote deel van zijn leven in Drenthe heeft gewoond en ook de eerste was die een geschiedenisboek over deze regio heeft geschreven (de "Antiquiteiten" of de "Annales Drenthiae") wordt hij wel beschouwd als "de vader van de Drentse geschiedschrijving". Veel van de inhoud ervan is later onjuist gebleken. 

Hij verdedigt het bestaan van spoken, heksen en de duivel. Megalithische steenhopen brengt hij in verband met "huynen" oftewel "reuzen". Hiervan is de huidige benaming hunebed afgeleid. Witte wieven wordt ook wel vertaald als "wijze vrouwen", ze worden ook in verband gebracht met de Völva.

Picardt begon na zijn theologiestudie in 1623 als predikant te Egmond aan Zee. Hier was hij tevens als medicus werkzaam; hij was ook in de medicijnen gepromoveerd. Zijn medische praktijk zorgde echter voor ophef, want van de provinciale synode mocht een dominee niet tegelijk dokter zijn. In 1644 werd hij predikant in Rolde. Daar kwam hij in conflict met zijn kerkgangers omdat hij de gewoonte had slechts over ongebruikelijke Bijbelteksten te prediken. Vanaf 1648 bekleedde hij het predikantschap te Coevorden.

Picardt stond positief tegenover de slavernij van negers omdat hij de opvatting was toegedaan dat zij Bijbels gezien van Cham zouden afstammen en Chams nakomelingen vervloekt zouden zijn.<br>
Picardt heeft onder andere in Coevorden gepreekt. Hij woonde ook in Rhee. Picardt was ook sterk in de apocriefe Bijbelboeken geïnteresseerd.


Picardt meende dat het grootste aaneengesloten moeras van Europa, het Bourtanger Moor met zijn verraderlijk hoogveen, was ontstaan door een soort van oerknal. Dit zou een straf van God zijn geweest voor de bewoners die er gewoond hebben. Hij vergeleek het gebeuren met de "Sontvloet uit Noachs dagen". Later bleek dat het grote Bourtanger moeras was ontstaan door veenvorming als gevolg van stijgend oppervlaktewater, een proces van eeuwen.

Een passage uit de "Annales Drenthiae" uit 1660:<br>

<br>


</doc>
<doc id="114061" url="https://nl.wikipedia.org/wiki?curid=114061" title="Dysenterie">
Dysenterie

Dysenterie is een zware vorm van diarree die wordt gekenmerkt door de aanwezigheid van bloed in de ontlasting.

Er zijn talloze oorzaken van dit ziektebeeld. Twee bekende varianten van dysenterie zijn:

De ziekte kwam onder andere in de 18de eeuw veelvuldig voor op het Brabantse platteland en was beter bekend onder naam "rode loop". De ziekte was in deze tijden dikwijls fataal bij kinderen en oudere zwakke mensen.


</doc>
<doc id="114479" url="https://nl.wikipedia.org/wiki?curid=114479" title="Verbond der Vlaamse Tandartsen">
Verbond der Vlaamse Tandartsen

Het Verbond der Vlaamse Tandartsen of VVT is ontstaan op 1 januari 1987 door een samensmelting van verschillende Vlaamse tandartsenverenigingen, namelijk van de "Vlaamse Tandartsen Vereniging (VTV)" en van de "Vlaamse Wetenschappelijke Vereniging (VWT)". Ze is de enige representatieve beroepsvereniging voor de tandartsen van Vlaanderen en is actief op zowel wetenschappelijk en professioneel gebied. Ongeveer 3/4 van de actieve practici uit Vlaanderen zijn bij het verbond aangesloten.

Binnen het VVT zijn er verschillende Commissies en werkgroepen, waaronder :

Verbond der Vlaamse Tandartsen


</doc>
<doc id="114495" url="https://nl.wikipedia.org/wiki?curid=114495" title="Angst">
Angst

Angst is een emotie veroorzaakt door een waargenomen of beleefde bedreiging en die meestal leidt tot een vermijding of ontwijking daarvan. Angst wordt beschouwd als een basaal overlevingsmechanisme, als reactie op een specifieke prikkel, zoals pijn of dreiging van gevaar. Dit laatste kan, bij een confrontatie met die prikkel of juist een ontwijking daarvan, (een vecht-of-vluchtreactie) tot gevolg hebben. Bij extreme vormen van angst kan verstarring optreden: men is dan als het ware ‘verlamd door angst’.

Angst wordt ook wel omschreven als een fysiologische toestand die gekenmerkt is door lichamelijke, cognitieve, emotionele en gedragscomponenten. Angst kent verschillende gradaties. Voorbeelden van mildere vormen zijn: ‘je niet op je gemak voelen’, onrust en bezorgdheid. Voorbeelden van meer extreme vormen zijn paniek, de paniekstoornis en de gegeneraliseerde angststoornis. 
Angst is niet alleen vervelend, het heeft ook een belangrijke functie: Angst (vrees) helpt dieren (en ook mensen) gevaarlijke situaties te herkennen en is cruciaal om te overleven. De mechanismen in de hersenen die angst reguleren zijn evolutionair oud en verstoring van deze mechanismen ligt ten grondslag aan allerlei angststoornissen zoals posttraumatische stressstoornis en paniekstoornis.

Hevige angst gaat vaak gepaard met lichamelijke verschijnselen als een verhoogde hartslag en bloeddruk, hartkloppingen, duizeligheid, droge mond, pijn in de borst, misselijkheid, kortademigheid en hoofdpijn. Ook kan er sprake zijn van een bleke gelaatskleur, zweten, een verhoogde productie van adrenaline in het bloed, en stoornissen in de spijsvertering. Psychologisch gezien gaat angst gepaard met een vaag gevoel van dreiging of gevaar. Soms kan angst een symptoom zijn van stress. De lichamelijke symptomen van angst worden wel gezien als een manier waarop het lichaam zich voorbereidt op bedreiging van buitenaf. Angst kan ook gepaard gaan met depressiviteit . Angst kan ook blijken uit gelaatsexpressies.

Anxiolytica zijn psychofarmaca die angst tegengaan. Met name benzodiazepinen (diazepam, alprozalam etc.) worden vaak gebruikt om symptomen van angst te bestrijden. Deze stoffen binden zich met de GABA-receptoren van de inhiberende neurotransmitter GABA. Ook alcohol blijkt in lage doseringen via hetzelfde type receptoren een anxiolytische werking te hebben. Antidepressiva, en dan met name de zogenaamde SSRIs (paroxetine, citalopram etc.) worden veelvuldig ingezet ter behandeling van verschillende soorten angst- en paniekstoornissen. Een recente ontwikkeling op het gebied van de medicinale behandeling van angst is de ontdekking dat sommige anti-epileptica ook een angst-verminderende werking hebben; bijvoorbeeld gabapentine en pregabaline. Deze anti-epileptica lijken op de lichaamseigen stof GABA. In tegenstelling tot de meeste anxiolytica beïnvloedt buspiron niet het GABA-systeem, maar gaat een interactie aan met de 5-HT serotonine-receptoren.

Het ontwikkelen van, en de vermindering van angst zijn leerprocessen. Bij het onderzoek naar de mechanismen in de hersenen die een rol spelen bij angst, wordt vaak gebruikgemaakt van vreesconditionering. Hierbij wordt gebruikgemaakt van een onschuldige prikkel, de zogenaamde voorwaardelijke prikkel, en een onplezierige, angstopwekkende prikkel, die men de onvoorwaardelijke prikkel noemt. Een typische vreesconditioneringsprocedure: een proefdier wordt blootgesteld aan een onschuldige prikkel (bijvoorbeeld een geluid), kort daarop gevolgd door een onplezierige prikkel (bijvoorbeeld een stroomstootje). Deze procedure wordt een aantal malen herhaald. In de hersenen van het dier vinden aanpassingen plaats waardoor het dier het onschuldige geluid koppelt aan de vervelende stroomstoot: het dier is geconditioneerd. Het gevolg is dat als het dier slechts het onschuldige geluid hoort, het dier het angstige gedrag gaat vertonen alsof het een stroomstoot had gekregen. Kan de vreesconditionering worden doorbroken? Ja, de angst kan verdwijnen door de associatie van het onschuldige geluid met de onplezierige stroomstoot te doorbreken. Het proefdier wordt een aantal malen blootgesteld aan alleen het geluid. Het bemerkt dat het niet meer gepaard gaat met de stroomstoot en zodoende “leert” het dat het geluid onschuldig is, en het zal geen angstreacties meer vertonen.Echter de associatie is niet volledig uit het geheugen gewist. Indien het proefdier in een gevaarlijke positie wordt geplaatst, en kort daarna het geluid hoort, dan is de vreesconditionering weer tot stand gebracht.

Vele gebieden in de hersenen zijn betrokken bij angst, oa.: de amygdala, de mediale prefrontale cortex en de hippocampus. Met name de amygdala speelt een centrale rol: de amygdala werkt als een schildwacht. Alle binnenkomende prikkels worden eerst door de amygdala beoordeeld, op de vraag of deze prikkel gevaarlijk zou kunnen zijn. Zo ja, dan zet de amygdala, via de substantia grisea centalis het lichaam in de vecht/vluchttoestand. .
Bij contra cognitieve psychotherapie, waar angst vooral als een foutieve gedachte wordt gezien, geldt dat de angstprikkel al werkzaam is voordat in de hersenschors ook maar bekend is wat de angstprikkel precies behelsde.

De amygdala bestaat uit twee delen: de pars basolateralis amygdalae die informatie ontvangt over de voorwaardelijke en onvoorwaardelijke prikkel; en de nucleus centralis amygdalae die informatie krijgt die eerder door de pars basolateralis amygdalae is verwerkt.

a,Bij het (aan)leren van angst komt informatie van zowel de voorwaardelijke als de onvoorwaardelijke prikkel samen in bepaalde angstneuronen in de pars basolateralis amygdalae. Dit leidt tot versterking van het geconditioneerde invoersignaal en activatie van neuronen in de nucleus centralis amygdalae. Vanuit de nucleus centralis amygdalae lopen zenuwen naar de hypothalamus en de hersenstam, en ontstaat de angst met de bijbehorende gedrags- en lichamelijke veranderingen (angstgevoelens, snellere hartslag, snellere ademhaling, afname van bloedtoevoer naar de cortex en naar spijsvertering, "scherper maken" van de zintuigen etc.)

b,Bij het afleren van angst is er sprake van input vanuit de cortex praefrontalis medialis, die neuronen in de nucleus intercalatus amygdalae activeren. Dit kan rechtstreeks, of via uitdovingsneuronen in de pars basolateralis amygdalae. Gevolg is remming van de activiteit van angstneuronen in de nucleus centralis amygdalae; de angst verdwijnt. Van belang hierbij is, dat de angst niet traumatisch van aard is geweest. Bij traumatische angst wordt de cortex praefrontalis medialis weinig doorbloed en heeft nauwelijks invloed. 

c,Bij opnieuw ontstaan van de angst, is o.a. de hippocampus actief. Deze heeft de oude, pijnlijke informatie bewaard, en combineert dit met de actuele situatie en activeert remmende interneuronen in de pars basolateralis amygdalae. De activiteit van de uitdovingsneuronen neemt hierdoor af en de angstreactie is hernieuwd. 

Neurotransmitters zijn stofjes die in de hersenen boodschappen kunnen overbrengen door aan te grijpen op een receptor. Een drietal neurotransmittersystemen, te weten die voor gamma-aminoboterzuur (GABA), serotonine (5-HT) en glutamaat (Glu), spelen een belangrijke rol bij de regulatie van angst. Deze systemen zijn complex;ze hebben een "direct" effect, ze beïnvloeden elkaar, en ook nog andere neurotransmittersystemen.

Benzodiazepines, de meest gebruikte angstdempende middelen, versterken de werking van het van nature aanwezige GABA, doordat zij aangrijpen op de GABA-A-receptor. GABA-A-receptoren komen zeer veel voor in de hersenen, onder andere in de amygdala. Uit verschillende onderzoeken blijkt dat activatie van de GABA-B-receptor eveneens een angstdempend effect geeft.De 5-HT-1A receptor, een bepaalde serotoninereceptor, speelt ook een rol bij het verminderen van angst,zoals blijkt uit interactie van het middel buspiron met deze receptor.Dierproeven tonen aan dat groep II metabotrope glutamaat receptor agonisten en groep I metabotrope glutamaatreceptor antagonisten een angstdempend effect hebben. Er wordt gewerkt aan geneesmiddelen die werken via deze glutamaatreceptoren.

Er bestaan diverse vormen van angst, waarbij sommige vormen aan elkaar zijn gerelateerd of in combinatie voorkomen. Andere vormen, zoals fobieën en paniekstoornissen, lijken min of meer op zichzelf te staan. Hier volgt een korte opsomming.

Als angst voor korte tijd gericht is op een bepaald object of situatie, spreekt men van vrees. Als de oorzaak, bijvoorbeeld een onweersbui voorbij is, is de vrees ook verdwenen. Angst kan ook ongericht zijn. In dat geval is er sprake van vrijzwevende of vrij flotterende angst (Duits: freischwebende Angst/frei flottierende Angst).

Paniek is een plotselinge hevige schrik of angst, die gepaard gaat met zweten, het stokken van de ademhaling, een onregelmatige hartslag, duizeligheid en gevoel van onwerkelijkheid. Als paniekaanvallen regelmatig terugkeren, spreekt men van een paniekstoornis.

Bij een obsessieve-compulsieve stoornis staan obsessies (gedachten die ons niet willen verlaten) en dwanggedrag (het gevoel bepaalde handelingen steeds te moeten herhalen) centraal.

Een specifieke en vaak hevige vorm van vrees is fobie (Grieks φόβος = vrees). Hierbij is vrees gericht op specifieke objecten zoals bepaalde dieren (bijvoorbeeld spinnen) of situaties, zoals kleine ruimtes, grote hoogtes of ruimtes, optreden in het openbaar, sociale contacten, etc.

Als angst betrekking heeft op sociale contacten spreekt men wel van Sociale fobie. Ook faalangst, de angst om in ogen van anderen te kort te schieten, kan men zien als een vorm van sociale angst.

Schrikken is een reflexmatige lichamelijke reactie op onverwachte en intense prikkels, zoals een hard geluid. Een toestand van angstigheid kan de schrikreactie verhevigen (zie versterkte schrikreactie).

Chronische hevige angst kan leiden tot een ernstige verstoring van het normale gedrag. Men spreekt dan van een gegeneraliseerde angststoornis.

Paniek en angst komen niet alleen bij individuen voor, maar treden soms ook op in groepen. Denk aan situaties als: brand in een bioscoop of een motorstoring in een passagiersvliegtuig.

In de meeste vormen zoals hierboven omschreven kan angst worden opgevat als een toestand, de zogenaamde toestandsangst (Engels "state anxiety"), of als een karaktertrek, de zogenaamde angstdispositie (Engels: "trait anxiety"). Angst als karaktertrek duidt op stabiele verschillen tussen individuen in hun reactie op of anticipatie van bedreigende situaties of prikkels. De persoonlijkheidstrek neuroticisme predisponeert tot ontwikkeling van angststoornissen, en kan ook tijdelijk verhoogd zijn ten gevolge van angstsymptomen.

Angst kan allerlei oorzaken hebben.

20% van de mensen hebben een gevoeliger zenuwstelsel dat extremer reageert op prikkels uit de omgeving. Dit wordt soms gezien als angst als karaktertrek: sommige mensen zijn van nature angstiger / voorzichtiger dan andere mensen. Verder zijn er aanwijzingen dat bij obsessieve-compulsieve stoornissen of paniekstoornisen genetische componenten een rol kunnen spelen .

Bijvoorbeeld een geboortetrauma: extreme niveaus van stresshormonen bij pasgeborenen die effect hebben in het verdere leven van het individu. Of het meemaken van een voedseltekort: de gevolgen voor de gezondheid en angstniveaus blijken langdurig te zijn. Maar ook geweldsdelicten en bedreigingen die men meemaakt of anderen ziet meemaken.

Dierproeven hebben aangetoond dat een neutrale prikkel door associatie met een schadelijke prikkel op den duur ook angst kan opwekken. Hetzelfde principe blijkt ook voor mensen op te gaan. Aangeleerde angstreacties kunnen in sommige gevallen ook weer worden afgeleerd. Een veel gebruikte therapeutische techniek om angst en fobieën te verminderen is systematische desensitisatie.

De inhoud van angst is cultureel en historisch bepaald aldus Frank Furedi: Godvrezendheid in de Middeleeuwen, de angst voor terroristische aanslagen of politieke bewegingen zoals die van het anarchisme en socialisme in de negentiende eeuw, angst voor werkloosheid in de jaren dertig, de atoombom na 1945, terrorisme na 9/11. Angst bij kinderen kan ook ontstaan door de invloed van televisie en gewelddadige films. Dit kan betrekking hebben op allerlei zaken, zoals wilde dieren, natuurrampen, gewelddadige personen e.d. Ook objecten of voorstellingen uit griezelfilms, die op zich beschouwd een culturele uiting of neerslag vormen van menselijke angsten of angstobjecten, kunnen een bron van angst en slapeloosheid zijn voor daarvoor gevoelige kinderen. 

Mensen hebben allerlei belevingen (gewaarwordingen, gedachten, gevoelens, herinneringen, ...). Vaak beoordelen mensen deze als negatief en gaan ze zich er tegen verzetten of deze proberen te controleren. Dit noemt men experiëntiële vermijding. Het is aangetoond dat experiëntiële vermijding leidt tot een versterking van problemen. Normale angst kan hierdoor bijvoorbeeld problematisch worden. Een vrij nieuwe gedragstherapeutische stroming is grotendeels gericht op het werken rond deze experiëntiële vermijding: Acceptance and Commitment Therapy.

Een gevoel van angst hoeft niet altijd pathologisch te zijn: net als gevoelens als boosheid, en neerslachtigheid kan het een teken zijn van een normale aanpassing van het organisme aan gevaarlijke, moeilijke of extreme omgevingscondities. Denk aan situaties als: soldaten aan het front, luchtaanvallen, calamiteiten, e.d. Angst prepareert daarbij het organisme op mogelijk gevaar en/of het ondernemen van bepaalde acties, zoals vluchten voor gevaar. Hevige angst kan in combinatie met de daarbij optredende verhoogde fysiologische arousal gepaard gaan met een 'blikvernauwing', waarbij alleen de saillante prikkels uit de omgeving worden verwerkt, en details niet meer worden waargenomen. Angst treedt ook vaak op in minder extreme omstandigheden zoals spreken in het openbaar, het doen van een examen (examenvrees) en het leveren van een sportprestatie. Deze vormen van angst hebben vaak een anticiperend karakter. Beweerd wordt dat een milde vorm van angst zelfs de prestatie kan verbeteren.

Soms wordt er een onderscheid gemaakt tussen angst en vrees, waarbij het dan bij angst zou gaan om meer onbestemde gevoelens van onbehagen en bij vrees voor een meer concreet gevaar.



</doc>
<doc id="114506" url="https://nl.wikipedia.org/wiki?curid=114506" title="Angststoornis">
Angststoornis

Een angststoornis is een psychische aandoening die zich kenmerkt door de aanwezigheid van een pathologische angst. Angst is een gevoel dat optreedt bij dreigend gevaar. De emotie ontstaat als het welzijn van een persoon direct wordt bedreigd, maar ook als een persoon een situatie als bedreigend ervaart. Angsten kunnen kortdurend zijn, maar ook langdurend, soms zelfs levenslang. Als een angst geen reële grond heeft en de betrokken persoon er sociale problemen door ondervindt, is er sprake van een stoornis. Sommige van deze aandoeningen worden fobie genoemd.

Angststoornissen zijn in de psychiatrie de meest voorkomende aandoeningen. Over het algemeen komen angststoornissen vaker voor bij vrouwen dan bij mannen. De groep angststoornissen is in het DSM-IV als volgt ingedeeld:

Behandeling geschiedt voor twee stadia; de acute paniekaanval die veelal gepaard gaat met hyperventilatie, en de langdurige stress tussen paniekaanvallen die veroorzaakt wordt door de angst om een paniekaanval te krijgen (in het Engels 'anticipatory anxiety' genoemd). Ademhalingsoefeningen kunnen helpen tegen hyperventilatie, maar soms zijn andere middelen of technieken nodig.

Bij angststoornissen heeft de gedragstherapie te weten systematische desensitisatie zich bewezen. Meestal bestaat er daarbij ook aandacht voor de irrationele gedachten die de cliënt heeft over zijn angst en wordt cognitieve gedragstherapie toegepast.



</doc>
<doc id="114550" url="https://nl.wikipedia.org/wiki?curid=114550" title="Pastelkleur">
Pastelkleur

Een pastelkleur is een zachte kleur die wordt verkregen door een zuiver pigment met een lichte kleur te mengen, meestal met wit of lichtgeel.

Pastelkleuren worden veel gebruikt in kleding voor jonge kinderen. Pasgeboren baby's worden vanouds gekleed in zachtblauw of roze. Echter van alle kleuren kan wel een pastelversie gemaakt worden.

Van oorsprong is pastel de naam voor wedeblauw.

Een tekening met pastelkrijt heeft echter niet noodzakelijk alleen maar pastelkleuren, met pastelkrijt kunnen ook zeer felle kleuren gemaakt worden.


</doc>
<doc id="114593" url="https://nl.wikipedia.org/wiki?curid=114593" title="Smalkopmamba">
Smalkopmamba

De smalkopmamba ("Dendroaspis angusticeps") is een slang uit de familie koraalslangachtigen (Elapidae). De slang behoort tot de mamba's (geslacht "Dendroaspis"). De soort werd voor het eerst wetenschappelijk beschreven door Andrew Smith in 1849. Oorspronkelijk werd de wetenschappelijke naam "Naja angusticeps" gebruikt.

Omdat het lichaam meestal groen is wordt deze slang ook wel "groene mamba" genoemd, maar de 'echte' groene mamba is "Dendroaspis viridis". De soorten zijn van elkaar te onderscheiden door de gekielde schubben op de rug en de smallere kop van de hier omschreven soort.

De smalkopmamba wordt maximaal 2,5 meter maar blijft meestal kleiner rond de twee meter. De kleur is licht- tot donkergroen met een lichte geelachtige buikkleur en een iets donkerdere kleur boven op de kop. Net zoals andere mamba's zijn de schubben op de kop sterk vergroot en erg glad.

De smalkopmamba komt voor in oostelijk Afrika; in Zimbabwe, Tanzania, Zambia, Mozambique, Kenia, Somalië en Malawi, niet op Madagaskar. De habitat bestaat uit vochtige beboste gebieden met veel bomen en struiken.

Het voedsel bestaat uit vogels, kleine zoogdieren en hagedissen die beslopen worden en gedood met het potente gif. Het gif van de slang is neurotoxisch van aard en legt het zenuwstelsel plat zodat de prooi verlamd raakt. Het gif is krachtig en half zo sterk als het gif van de zwarte mamba ("Dendroaspis polylepis"). Een beet die niet behandeld wordt met serum is meestal fataal.

Het is een echte klimmer die in bomen en struiken leeft en zelden op de grond komt. Bij verstoring vlucht het dier liever in de bomen dan meteen aan te vallen. Doordat deze soort zeer oplettend is en vrij kalm van aard is de slang vrijwel onzichtbaar in het wild. Beten door deze soort zijn veelal te wijten aan mensen die het dier willen vangen of doden.

De smalkopmamba is eierleggend, er worden ongeveer 10 tot 15 eieren afgezet tussen boomwortels. De smalkopmamba kent geen vorm van broedzorg.


</doc>
<doc id="114599" url="https://nl.wikipedia.org/wiki?curid=114599" title="Zwarte mamba">
Zwarte mamba

De zwarte mamba ("Dendroaspis polylepis") is een slang uit de familie koraalslangachtigen (Elapidae). De soort werd voor het eerst wetenschappelijk beschreven door Albert Carl Lewis Gotthilf Günther in 1864. Oorspronkelijk werd de wetenschappelijke naam "Dendroaspis polylepis polylepis" gebruikt. 

De naam 'zwarte mamba' is afkomstig van de blauwzwarte kleur van de binnenzijde van zijn bek en dus niet van zijn uiterlijk. De kleur van zijn schubben zijn grijs tot olijfgroen en meestal heeft hij een beige tot bruin-witte buik. De zwarte mamba heeft een smalle kop met zeer grote en gladde schubben. Om vijanden af te schrikken opent de zwarte mamba zijn bek wijd waarbij de blauwzwarte binnenzijde opvallend zichtbaar wordt. De jongen zijn lichtgrijs of groenig maar zijn uit het ei al giftig (net als alle andere gifslangen). De zwarte mamba wordt niet erg dik maar wel vier meter lang hoewel veel exemplaren nog geen drie meter zijn; het is de langste gifslang in Afrika. Verder is de zwarte mamba de snelste slang ter wereld: hij kan op korte afstand een snelheid van 16 tot 20 km/h behalen.

Deze slang staat bekend om zijn extreme giftigheid waardoor een beet dodelijk kan aflopen als deze niet medisch behandeld wordt. Het gif werkt verlammend en kan de ademhaling stoppen. Er is een antiserum maar sommige mensen zijn daar allergisch voor, zodat het niet altijd gevaarloos kan worden gegeven. De zwarte mamba wordt agressief als hij in het nauw wordt gedreven en valt aan, maar is schuw en zal vluchten als de kans zich voordoet. Op korte afstand is de slang erg snel waardoor het vrijwel onmogelijk is om een beet af te weren. Vooral langere exemplaren zijn sneller en hebben een groter bereik. Met één enkele beet kan voldoende gif worden geïnjecteerd om 20 of meer volwassenen te doden, en de dood kan soms in 20 minuten al intreden, waardoor medische hulp vaak te laat komt. Een boze mamba kan herhaaldelijk bijten. 

Een legsel bestaat meestal uit 12 tot 17 eieren, die in ondergrondse nestkamers worden afgezet.

De zwarte mamba komt voor in het zuidelijke deel van Afrika, in een waslijst aan landen met Angola, Congo-Kinshasa en Kenia als noordelijke grens. Het leefgebied bestaat uit zeer droge en warme gebieden, maar niet in woestijnen en halfwoestijnen; velden en akkers met bomen zijn favoriet. De slang verplaatst zich in laaghangende takken of op de bodem, en gebruikt het hol van een ander dier soms als permanente schuilplaats. Het voedsel bestaat voornamelijk uit kleine zoogdieren en vogels.


</doc>
<doc id="114788" url="https://nl.wikipedia.org/wiki?curid=114788" title="Pectine">
Pectine

Pectine is een polysacharide (vertakt en veresterd D-galacturonzuur) en is een onderdeel van de celwanden van planten en vruchten. Pectine zorgt voor het aan elkaar klitten van de plantencellen.

Tijdens de rijping van de vrucht wordt hemicellulose afgebroken tot protopectinen, waaruit weer pectine wordt gevormd, dat bij verdere rijping omgezet wordt in pectinezuur en uiteindelijk in pectazuur.

Pectine bestaat uit een hoofdketen met zijtakken en is zeer variabel in zowel lengte als samenstelling. De hoofdketen bestaat uit een polysacharide en is opgebouwd uit aan elkaar gekoppelde veresterde D-galacturonzuur moleculen. De koppeling gebeurt op de α(1-4)-plaats. De carbonzuurgroepen (-COOH-groep) van de hoofdketen zijn voor het grootste deel veresterd tot methoxygroepen. Er kunnen ook acetylgroepen aan de vrije hydroxygroepen (-OH-groepen) vastzitten. Aan de hoofdketen zitten meestal rhamnosegroepen vast.

De zijtakken kunnen bestaan uit xylose, galactose en arabinose, die vaak groepsgewijs aan de hoofdketen zitten.

Er wordt HM-pectine en LM-pectine onderscheiden. Bij HM-pectine is >50% van de methylgroepen veresterd en bij LM-pectine <50% methyl veresterd. HM-pectine vormt onder andere omstandigheden een gel dan LM-pectine. HM-pectine vormt een gel in een zure omgeving en LM-pectine in een calciumrijke omgeving.

Pectine vormt in een zuur milieu bij verhitten met suiker een gelei en wordt daarvoor gebruikt als een verdikkingsmiddel. De bekendste toepassing hiervan is in jam. De meeste vruchten bevatten niet genoeg pectine om een voldoende stevige jam te geven. Appel, pruim en sinaasappel bevatten relatief veel pectine en kersen en aardbeien vrij weinig. Kweepeer daarentegen bevat veel pectine. Vroeger moest daarom de jam door lang koken ingedikt worden. Tegenwoordig wordt bij het koken pectine toegevoegd. Ook zit pectine in geleisuiker, dat gebruikt wordt bij het maken van jam uit vruchtensap. 

Pectine wordt gebruikt in hoestsnoepjes, omdat het de bovenste luchtwegen met een laagje bedekt en zo kriebelen tegengaat. De stof zit ook in drop.

Soms wordt pectine als verdikkingsmiddel in yoghurt gebruikt of als vervanger van dierlijke gelatine.

Tijdens de Tweede Wereldoorlog werden geallieerde vliegers voorzien van op zijde gedrukte landkaarten ter ondersteuning van een eventuele ontsnappingspoging. Het drukproces was in eerste instantie zo goed als onmogelijk, omdat de verschillende kleuren inkt vrijwel meteen doorliepen. De bedenker van de kaarten, Christopher Hutton, voegde pectine aan inkt toe en ontdekte dat deze stof de inkt dusdanig bond dat het mogelijk was zelfs de kleinste topografische details leesbaar af te beelden.

Pectine wordt gewonnen uit appel-, suikerbieten- en citruspulp, dat bij het maken van sap na het persen overblijft.

Bij het persen van sap komt pectine in het sap terecht. Voor het klaren (helder maken) of vloeibaar maken van het sap moet er dan ook een pectinase (pectineafbrekend enzym) aan het sap worden toegevoegd.

Pectine heeft als E-nummer: E440(a).

Otto Frank, de vader van Anne Frank, was filiaalhouder van de Nederlandse vestiging van Opekta, een van oorsprong Duits handelsbedrijf voor pectine.


</doc>
<doc id="114851" url="https://nl.wikipedia.org/wiki?curid=114851" title="Acute stressstoornis">
Acute stressstoornis

De acute stress-stoornis is een psychische aandoening die in het DSM-IV is ingedeeld bij de angststoornissen. Ondanks dat deze als zodanig staat beschreven is het echter geen psychiatrische of aanverwante stoornis. De stoornis kan optreden direct nadat iemand is blootgesteld aan een ernstige traumatische ervaring (in de volksmond ook wel aangeduid als shock). De reacties op dit trauma zijn sterke gevoelens van angst, afschuw, machteloosheid en hulpeloosheid. 

Er kan ook sprake zijn van een (niet acute?) stressstoornis wanneer men op jonge leeftijd veel meemaakt. Wanneer iemand in de baby- of kinderleeftijd, als adolescent dan wel jong volwassene veel ernstige dingen meemaakt, of voor zijn leven moet knokken, ellende, rouwverwerking en ander verdriet met een grote emotionele belasting meemaakt, kan deze stoornis optreden. Echter, in deze gevallen kan deze stoornis herhaaldelijk terugkeren, en heel lang aanhouden. 
Als de stoornis optreedt lang nadat de traumatische ervaring zich heeft afgespeeld, spreekt men van een posttraumatische stressstoornis (PTSS).
Wie aan de acute stress-stoornis lijdt, heeft meestal een verdoofd en/of afgevlakt gevoel, ontwikkelt problemen met geheugen, slaap en concentratie, is prikkelbaar, schrikachtig of angstig en ervaart het trauma regelmatig opnieuw.

Een bekend voorbeeld van een acute stress-situatie wordt getoond in de bekendste Titanicfilm. Bruce Ismay stapt in een reddingsboot van de Titanic en kan de rest van het zinkproces vanop afstand volgen. Hij zucht echter maar en kijkt treurig van het schip weg, hij ziet en hoort niets meer, hij is helemaal van de kaart. Meer dan zes uur later, als hij veilig en wel aan boord van de Carpathia is, kan hij alleen nog mompelen: "Ik ben Bruce Ismay, ik ben Bruce Ismay..." Niet veel later is hij weer de oude. 


</doc>
<doc id="114885" url="https://nl.wikipedia.org/wiki?curid=114885" title="Agorafobie">
Agorafobie

Agorafobie is een psychische aandoening die in de DSM-IV gezien wordt als onderdeel van verschillende angststoornissen. De Nederlandse naam is een vertaling van het Duitse "Agoraphobie". Dit begrip is afkomstig uit het Grieks: "ἀγορά (agorá)" betekent "markt" en "φόβος (phóbos)" betekent "angst" of "vrees" . In het Nederlands wordt ook wel de naam pleinvrees of ruimtevrees gebruikt wanneer men doelt op angst voor open ruimten. Daarnaast wordt ook nog het begrip straatvrees of kenofobie gebruikt.

Algemeen gesteld is agorafobie de angst om een vertrouwde en veilige omgeving te verlaten. Dit kan de vorm aannemen van angst voor open ruimten, pleinen of straten, situaties waarin veel mensen bij elkaar komen of de angst in verlegenheid gebracht te worden of niet 'terug te kunnen keren'. Ook reizen (bijvoorbeeld met trein, bus of auto) kan deze angst veroorzaken.

De aandoening kan in verschillende gradaties voorkomen. In lichte gevallen voelt de persoon wel onrust, maar is in staat zich in openbare gelegenheden te begeven. Zijn sociale contacten zijn verder normaal. In ernstige gevallen trekt de persoon zich terug op een plaats die hij als vertrouwd of veilig beschouwt en mijdt zo veel mogelijk het contact met anderen. Dit kan soms jaren duren en leiden tot een ernstig sociaal isolement. Uiteraard zijn ook allerlei tussenvormen mogelijk.

Als er sprake is van paniekaanvallen, kan agorafobie ook een ander beeld hebben. De stoornis wordt dan gezien als een anticipatieangst, een angst voor angst als het ware. Het zijn in dit geval niet zozeer de open ruimten of groepen mensen die de persoon angst inboezemen, maar de verwachting om een paniekaanval te krijgen. Deze angst leidt op zijn beurt weer tot het vermijden van situaties waarin de persoon denkt in paniek te zullen raken.

Agorafobie wordt vaak gezien als de tegenhanger van claustrofobie (angst voor afgesloten ruimten), maar dit is misschien wat te eenvoudig voorgesteld. In een trein kunnen agorafobie en claustrofobie bijvoorbeeld dezelfde onrust of angstsymptomen veroorzaken, althans in de waarneming van de omstanders. In het eerste geval bestaat echter de angst om de vertrouwde omgeving te verlaten, in het tweede geval de angst om in de trein opgesloten te raken. 

De DSM-IV beschouwt agorafobie alleen als zelfstandige stoornis als er geen sprake is van sterke paniekaanvallen (agorafobie zonder anamnese van paniekstoornis), maar deelt deze in bij de paniekstoornis met agorafobie als dit wel het geval is. In dit kader stelt het handboek de volgende criteria voor de zelfstandige stoornis:

Als er wel sprake is van paniek, gelden de volgende criteria:


</doc>
<doc id="114919" url="https://nl.wikipedia.org/wiki?curid=114919" title="Sociale fobie">
Sociale fobie

De sociale fobie, ook wel sociale angststoornis genoemd, is een psychische aandoening. In de DSM-IV is de fobie ingedeeld bij de angststoornissen. Iemand die aan deze stoornis lijdt, heeft angst, grote onzekerheid en verlegenheid voor alledaagse sociale interacties en gebeurtenissen, bijvoorbeeld feestjes, vergaderingen en soms telefoneren of boodschappen doen. Er kan sprake zijn van angst voor afwijzing, commentaar, kritiek, pesten en uitlachen. Naast algemene sociale fobie bestaan er specifieke vormen als bloosangst, plasangst en (angst om te) stotteren.

Een sociale fobie is een overweldigende angst die in extreme gevallen zorgt dat de patiënt thuisblijft en gedurende lange periodes geïsoleerd leeft. Wie lijdt aan de sociale fobie, is overdreven bang voor beoordeling, voelt zich in de gaten gehouden en mogelijk vernederd door zijn/haar acties, gedrag of voorkomen.
De sociale fobie moet niet worden verward met een paniekstoornis. Lijders aan een paniekstoornis zijn ervan overtuigd dat hun paniek een fysieke oorzaak heeft. Na een paniekaanval gaan ze vaak naar een ziekenhuis of bellen een ambulance. Mensen met de sociale fobie hebben soms ook een paniekaanval, maar ze zijn zich ervan bewust dat ze een irrationele angst ervaren. Slechts weinig mensen met de sociale fobie gaan vrijwillig naar een ziekenhuis, omdat ze bang zijn afgewezen of negatief beoordeeld te worden door gezaghebbende mensen (bijvoorbeeld de medische staf). De interactie met gezaghebbende personen is voor hen bijzonder moeilijk, net als telefoneren, afspraakjes, feestjes en sollicitatiegesprekken.

Uit onderzoek blijkt dat mensen met de sociale fobie, net als mensen met een ontwijkende persoonlijkheidsstoornis, zeer veel aandacht hebben voor hun eigen reacties in het sociale verkeer. Ze letten echter minder op de reacties van hun omgeving, wat bij de ontwijkende persoonlijkheidsstoornis wel het geval is. 

De kans op het ontwikkelen van een sociale fobie is driemaal groter als het al voorkomt bij familieleden. Ook blijkt uit onderzoek in het Leids Universitair Medisch Centrum dat bepaalde hersengebieden en neurotransmittersystemen in de hersenen betrokken zijn bij sociale fobie.

De sociale fobie wordt nog niet zo lang gediagnosticeerd als zelfstandige stoornis, eerder werd de aandoening gezien als uiting van andere problemen. 
De DSM-IV geeft de volgende criteria voor de sociale fobie:

Als sociale fobie zich uit in de kindertijd, heeft dit negatieve gevolgen voor de sociaal-emotionele ontwikkeling. Het sociale isolement en de eenzaamheid geven een verhoogde kans op eenzaamheid, depressies en in ernstige gevallen zelfmoordgedachten. Soms raakt de patiënt arbeidsongeschikt.


</doc>
<doc id="115010" url="https://nl.wikipedia.org/wiki?curid=115010" title="Protozoa">
Protozoa

Protozoa (van het Griekse: "prootos" = eerste, "zoo-on" = dier; "oerdiertjes") of protozoën zijn een niet meer erkende restgroep van eencellige, eukaryotische micro-organismen, die niet behoren tot de planten, schimmels, dieren en Chromista (met onder andere de bruinwieren en diatomeeën). 

De protozoën werden in vier groepen verdeeld naar de manier waarop ze zich voortbewegen:

De protisten worden tegenwoordig naar hun fylogenetische afstamming verdeeld over de verschillende supergroepen.


</doc>
<doc id="115044" url="https://nl.wikipedia.org/wiki?curid=115044" title="Posttraumatische stressstoornis">
Posttraumatische stressstoornis

De posttraumatische stressstoornis (PTSS) is een psychische aandoening die in het DSM-IV was ingedeeld bij de angststoornissen. In de DSM-5 is de stoornis opgenomen in een nieuw hoofdstuk, "Trauma- en stressorgerelateerde stoornissen". Daarnaast zijn ook de criteria op een aantal fronten gewijzigd. Deze wijzigingen zijn beschreven in het whitepaper "Posttraumatische-stressstoornis".

De aandoening ontstaat als gevolg van ernstige stressgevende situaties, waarbij sprake is van levensbedreiging, ernstig lichamelijk letsel of een bedreiging van de fysieke integriteit. Deze situaties zijn voor de persoon traumatisch.

Voorbeelden van ernstige stressgevende situaties zijn:

De symptomen zijn herbeleving (nachtmerries of flashbacks), vermijding van herinneringen of emotionele uitschakeling hiervan, ernstige prikkelbaarheid en slaapstoornissen, extreme spanning als gevolg van bepaalde prikkels, irritatie en hevige schrikreacties. Het is ook mogelijk dat de persoon symptomen van andere psychische aandoeningen vertoont zoals een klinische depressie. Van PTSS is sprake wanneer de symptomen langer dan een maand duren. Wanneer deze korter dan een maand duren, spreekt men van acute stressstoornis. PTSS is met behandeling te genezen of te verbeteren. Soms kan dit ook spontaan gebeuren. Tevens kan het voorkomen dat er verschijnselen van catatonie, als symptoom optreden.

PTSS valt onder de psychotrauma- en stressorgerelateerde stoornissen en moet niet worden verward met het normale verwerkingsproces na een traumatische gebeurtenis. Voor de meeste mensen verdwijnen de emotionele gevolgen van een trauma na enkele maanden. Als deze echter langer duren, kan er sprake zijn van een psychische aandoening. Als de stoornis niet wordt behandeld, kan deze zeer ernstige vormen aannemen.

De geijkte behandeling bestaat uit traumagerichte cognitieve gedragstherapie (CGT), waarin onder andere gewerkt wordt aan het oplossen en verminderen van de angstklachten door middel van "exposure" (blootstelling): imaginaire exposure aan de herinneringen van de traumatische gebeurtenis en/of exposure in vivo. 

Naast psychotherapie wordt een divers spectrum aan medicatie voorgeschreven om de symptomen van angst te onderdrukken: antidepressiva, slaapmiddelen en angstremmers (benzodiazepines).

Naast CGT met imaginaire exposure zijn andere psychologische behandelingen werkzaam gebleken. Alle werkzame behandelingen voor PTSS zijn traumagericht en komen over het algemeen overeen dat men in gedachten teruggaat naar de traumatische gebeurtenis.

Er bestaat ook een methode waarbij dit niet gebeurt. Somatic Experiencing (SE) is erop gericht om op zorgvuldige wijze, zonder herbelevingen van het trauma, het lichaam te helpen de bevroren spanning stukje bij beetje los te laten. De beweging die er 'toen' niet kon zijn kan alsnog worden afgemaakt. Door deze ontlading kan eindelijk, vaak na vele jaren, de rust in lichaam en geest terugkeren. BEPP ("Beknopte Eclectische Psychotherapie voor PTSS ") en EMDR ("Eye Movement Desensitization and Reprocessing") zijn alternatieven voor CGT. Bij BEPP wordt naast imaginaire exposure ook tijd besteed aan informatie over het ziektebeeld PTSS. Na het meemaken van een traumatische gebeurtenis wordt men nooit meer de persoon als voorheen. Men leert namelijk van de gebeurtenis. Daarom wordt in BEPP ook aandacht besteed aan hoe de traumatische gebeurtenis het zelfbeeld en de kijk op de wereld heeft veranderd. BEPP is oorspronkelijk ontwikkeld voor de behandeling van politiemensen met een PTSS. Deze behandelmethode bleek ook werkzaam bij anderen . EMDR is naast de behandeling van PTSS bij volwassenen ook effectief bij behandeling van kinderen.

Bij mensen met een posttraumatische stressstoornis zijn aanwijzingen gevonden voor een tekort aan de kalmerende neurotransmitter anandamide. Anandamide speelt waarschijnlijk een belangrijke rol bij het wissen van onaangename herinneringen. Anandamide is een cannabinoïde stof en zou een verklaring zijn waarom PTSS-patiënten vaak baat hebben bij cannabis.


</doc>
<doc id="115221" url="https://nl.wikipedia.org/wiki?curid=115221" title="Specifieke fobie">
Specifieke fobie

Een specifieke fobie is een psychische aandoening die in het DSM-IV is ingedeeld bij de angststoornissen. Bij veel fobieën en angststoornissen ontstaan bij een persoon overdreven of onredelijke angsten en spanningen die een groot deel van het leven beheersen. Bij een specifieke fobie (vroeger ook wel enkelvoudige fobie genoemd) beperkt de angst zich echter tot specifieke situaties, objecten of zelfs mensen (bijvoorbeeld hoogten, onweer, spinnen).

Het DSM-IV geeft de volgende criteria voor specifieke fobieën:

Volgens Freud werden fobieën veroorzaakt door verdrongen seksuele aandriften en fantasieën. Hij beschreef bijvoorbeeld in "Der kleine Hans" een jongetje dat zijn vader naakt in de badkamer had gezien en daar een fobie voor hengsten aan overhield. 
De gedragstherapie daarentegen beschrijft het ontstaan van fobieën als klassieke conditionering. Vanuit die school komt het verhaal van "little Arthur" die een fobie voor knuffels kreeg doordat men elke keer het geven van een knuffel combineerde met een hard, onaangenaam geluid.
Doordat de gedragstherapie bij de behandeling van fobieën succesvoller was dan de psychoanalyse leek het pleit beslecht. Toch blijft de vraag waarom mensen vaker een fobie voor messen en voor spinnen ontwikkelen dan voor vorken en lieveheersbeestjes.
Tegenwoordig is er daarom toch weer aandacht voor de gedachten die men bij de fobie heeft.

In de amandelkern, de amygdala is een in de hersenstam gelegen hersenkern. Gebleken is dat bij hevige schrik, deze kern geactiveerd wordt en daarbij verbindingen maakt, die geactiveerd kunnen worden en daarbij de oorspronkelijke verschijnselen van schrik weer veroorzaakt.

Gedragstherapie met name systematische desensitisatie is effectief, evenals cognitieve gedragstherapie.
SSRI's zijn te overwegen. Benzodiazepinen zijn minder geschikt doordat ze vrij lang geslikt moeten worden.


</doc>
<doc id="115469" url="https://nl.wikipedia.org/wiki?curid=115469" title="Paniekstoornis">
Paniekstoornis

De paniekstoornis is een psychische aandoening die in het DSM-IV is ingedeeld bij de angststoornissen.

Vroeger werd deze aandoening verward met hyperventilatie. Het belangrijkste kenmerk van de stoornis is het regelmatig optreden van paniekaanvallen. Paniek is gewoon in een (levens-)gevaarlijke situatie, maar in het geval van een paniekstoornis is de paniek pathologisch van aard en de mate van paniek staat niet in verhouding tot de omstandigheden. Indien de paniek herhaaldelijk optreedt bij confrontatie met een (specifiek) object of in een (specifieke) situatie, is er mogelijk sprake van een andere psychische aandoening, bijvoorbeeld PTSS of een fobie (zie de exclusies in criterium D).

Paniek is een kortdurende, maar zeer sterke angstaanval die zowel lichamelijke als psychische gevolgen heeft. De persoon heeft tijdens een aanval een verhoogd hartritme, transpireert, heeft ademhalingsproblemen, kan misselijk of duizelig worden en heeft soms koude rillingen. Psychische gevolgen zijn de angst om dood te gaan of de angst lichamelijk letsel op te lopen, een verdoofd gevoel en derealisatie of depersonalisatie.

In veel gevallen komt het voor dat de persoon ook een angst ontwikkelt om een paniekaanval te krijgen. Hij zal in dit geval alle situaties mijden die dit risico met zich meedragen. Dit wordt agorafobie of pleinvrees genoemd. Het DSM-IV onderscheidt de paniekstoornis met en zonder agorafobie als twee afzonderlijke aandoeningen. Het handboek vermeldt ook agorafobie zonder historie van de paniekstoornis (dus agorafobie zonder paniekaanvallen).

Het DSM-IV geeft de volgende criteria voor de paniekstoornis met agorafobie:

Voor de paniekstoornis zonder agorafobie gelden de volgende criteria:

De oorzaak van de paniekstoornis is een combinatie van biologische factoren (erfelijkheid; somatische stoornissen, zoals een mitraalklepprolaps of een afwijking van de schildklier) en psychische gebeurtenissen (life events).

Voor de paniekaanvallen is cognitieve gedragstherapie eerste keuze eventueel aangevuld met een SSRI om ernst en frequentie van de aanvallen te verminderen en alzo de therapie te ondersteunen.
Voor de pleinvrees kan daarna in-vivodesensitisatie worden ingezet.


</doc>
<doc id="115492" url="https://nl.wikipedia.org/wiki?curid=115492" title="Zonnedauwfamilie">
Zonnedauwfamilie

De zonnedauwfamilie ("Droseraceae") is een familie van vleesetende planten. Tegenwoordig wordt aangenomen dat de familie drie geslachten telt: "Aldrovanda", "Dionaea" en "Drosera". Volgens het APG II-systeem (2003) wordt het geslacht "Drosophyllum" ingedeeld in een eigen familie "Drosophyllaceae".

Van de 115 soorten die wereldwijd voorkomen zijn er 110 te vinden in het geslacht Zonnedauw ("Drosera"). Dit geslacht vangt insecten met kleverige druppels, zoals goed te zien is aan de zonnedauw uit Madagaskar op de foto.

De bladeren van de Venusvliegenvanger (geslacht "Dionaea") zijn zodanig gemodificeerd dat ze als een val kunnen sluiten over de prooi.

Een overzicht van de op Wikipedia behandelde soorten:



</doc>
<doc id="115650" url="https://nl.wikipedia.org/wiki?curid=115650" title="Tannine">
Tannine

Tannine is een verzamelnaam voor bepaalde chemische verbindingen. Tannines zijn polyfenolen. De stof is van invloed op de smaak, kleur en structuur van onder andere wijn en thee. Ook in hout (onder andere eik) en vruchten (onder andere kweepeer, avocado, kaki) en galappels zit tannine.

De naam stamt van het Latijnse "tannare", dat looien betekent, een procedé waarmee van huiden leer wordt gemaakt.

De tannines kunnen in twee groepen onderverdeeld worden:

Belangrijke hydrolyseerbare tannines voor de leerlooierij komen onder andere voor in tamme kastanje en "Quercus prinus". Belangrijke niet hydrolyseerbare tannines komen onder andere voor in het hout of de bast van "Aspidosperma quebracho-blanco", mangrove en "Acacia longifolia", "Acacia mearnsii".

Tannines hebben een zogenaamde "adstringerende" of samentrekkende werking. Tannine bindt zich aan eiwitten met als gevolg dat de eiwitten gefixeerd worden. Een slok sterke thee of tanninerijke wijn of een hapje galappel doet de mond "stroever" worden; het doet de mond samentrekken. In werkelijkheid gebeurt dat ook een beetje. De eiwitten van het wangslijmvlies in de mondholte worden namelijk licht gefixeerd. Het looien van leer berust op hetzelfde principe.

Tannine komt voor in schillen, pitjes en steeltjes van druiven. Bij het persen van die druiven, maar vooral bij het gisten van rode wijn komt tannine in het sap terecht, omdat hier de schillen voor de kleur en de smaak worden meegegist. Dit bevordert de houdbaarheid van de wijn, omdat tannine oxidatie tegengaat. Ook komt via het eiken vat ("barrique" of okshoofd) tannine in de wijn. Bij het ouder worden van de wijn verdwijnt de typische, enigszins wrange smaak van de tannine. In de productie van witte wijn worden de schillen van de druiven niet gebruikt. Witte wijn bevat dan ook geen tannine en is juist daardoor minder lang houdbaar.
Jonge wijn heeft door de vele tanninen een karakteristieke smaak en veroorzaakt bij het drinken het samentrekken van het slijmvlies in de mondholte, waardoor men het gevoel kan krijgen alsof de hele mond samenknijpt en stroef aanvoelt.

Omdat de trend is de wijn steeds jonger te gaan drinken, probeert men bij de wijnbereiding het tanninegehalte te beperken, onder andere door voor het gisten, tijdens het kneuzen van de druiven, de steeltjes te verwijderen.

Bij gerechten in combinatie met wijn kan men zout of iets bitters aan het gerecht toevoegen om de tannine van de wijn te maskeren. Suiker in een gerecht brengt de tannines van de wijn juist sterker naar voren. Zoet en umami (smaakversterker) versterken zowel de tannines als de zuren van de wijn.

Tot ongeveer 1985 werden ondergistende bieren ook vaak van tannine voorzien. Dan doseerde de brouwer een in water opgeloste hoeveelheid tannine aan het vergiste bier net vóór het de lageren. Tijdens het lageren kon de tannine dan met bepaalde, vooral de grotere, eiwitten reageren. Daardoor was het eindproduct minder gevoelig voor (na-)troebeling. De tannine sloeg deels neer, verbonden aan deze eiwitten, in de lagertank, samen met de gist. De eventuele rest werd dan tijdens de filtratie afgevangen.
Aangezien alle bieren tegenwoordig alleen water, mout, hop en gist bevatten wordt tannine niet meer toegepast.

De bast van de eik werd vroeger veel gebruikt voor de leerlooierij. Hierdoor ontstond het eikenhakhout, waarvan nog enkele hakhoutstoven voorkomen, onder andere op de Veluwe.


</doc>
<doc id="115677" url="https://nl.wikipedia.org/wiki?curid=115677" title="Aluminiumhydroxide">
Aluminiumhydroxide

Aluminiumhydroxide is een anorganische verbinding van aluminium, met als brutoformule Al(OH). Het komt voor als het mineraal gibbsiet en diaspoor.

Het is in chemische gezuiverde vorm een wit poeder met een hardheid van 2,5 tot 3,5. De dichtheid is 2,42 kg/m. Als mineraal is het kleurloos of grijs, geelachtig, soms violet en is meestal vrij transparant.

Het wordt ingezet als vlamvertrager; bij 200°C wordt water en aluminiumoxide gevormd, waarbij warmte geabsorbeerd wordt.

Aluminiumhydroxide wordt ook ingezet als absorbens, emulgator, ionenwisselaar, als antacidum (bijvoorbeeld in maagzuurremmers), en in filters. Het wordt gebruikt in de productie van papier, keramiek, inkt, tandpasta, wasmiddel en in verf en coatings.

Wanneer aluminiumhydroxide reageert met basen ontstaat het aluminaat-ion:

Er bestaat ook een mengvorm tussen aluminiumoxide en aluminiumhydroxide. De chemische formule is AlO(OH). Het mineraal boehmiet is samengesteld uit deze chemische stof.



</doc>
<doc id="115686" url="https://nl.wikipedia.org/wiki?curid=115686" title="M. Vasalis">
M. Vasalis

M. Vasalis, pseudoniem van "Margaretha （Kiekie) Droogleever Fortuyn-Leenmans", (Den Haag, 13 februari 1909 – Roden, 16 oktober 1998) was een Nederlandse dichteres en psychiater.

'Vasalis' is een latinisering van haar achternaam 'Leenmans'. De 'M' staat niet voor 'Maria' zoals soms ten onrechte wordt gemeld. De dichteres wilde in eerste instantie publiceren zonder dat duidelijk werd dat de gedichten door een vrouw waren geschreven. Op voorspraak van Simon Vestdijk kon zij als dichteres debuteren in het literair tijdschrift "Groot Nederland", maar de redactie ging niet akkoord met initialen als ondertekening. Dat dwong de dichteres om voor de publicatie in augustus 1939 een pseudoniem te kiezen. Haar vader had in zijn studententijd gepubliceerd onder de naam 'Vazal' en de dochter speelde ook met de achternaam Leenman(s).

Vasalis groeide op aan de rand van Scheveningen. Margaretha Leenmans (voor haar vrienden Kiekie of Kiek) studeerde geneeskunde en antropologie aan de Rijksuniversiteit Leiden. Ze was lid van de jaarclub "Zestigpoot", naar de vijftien leden en hun vier ledematen. Kroonprinses Juliana. was er ook lid van. Met haar herschreef ze het sprookje over Blauwbaard tot een nieuw toneelstuk dat door de leden opgevoerd werd. Leenmans speelde daarbij Blauwbaard en Juliana haar echtgenote. Na haar studie vestigde ze zich in 1939 als arts in Amsterdam. Later werkte ze als kinderpsychiater in Assen en Groningen. Ze raakte bevriend met J.C. Bloem, Adriaan Roland Holst, Albert van Dalsum, Victor van Vriesland, Titus Leeser en vele anderen in de jaren dertig in de 'salon artistique' van de Zwolse advocaat Harro Bouman en zijn vrouw Carina Bouman-Hofstede Crull. In 1939 trouwde ze met de latere hoogleraar neurologie Jan Droogleever Fortuyn.

In 1940 debuteerde Vasalis met de bundel "Parken en woestijnen". Andere dichtbundels zijn "De vogel Phoenix" uit 1947 en "Vergezichten en gezichten" uit 1954. De drie bundels die tijdens haar leven verschenen, bevatten in totaal slechts zo'n honderd gedichten. Postuum verscheen in 2002 "De oude kustlijn". Haar kinderen Lous, Hal en Maria Droogleever Fortuyn hebben, op haar verzoek, de uitgave verzorgd. 

Ze schreef traditionele gedichten die vaak gekenmerkt werden door het gebruik van personificatie en antropomorfisme. Vaak eindigen haar gedichten, na een reeks natuurindrukken, op een zelfbespiegeling. Daarnaast schreef Vasalis ook enkele essays en een novelle. Haar werk is veelvuldig bekroond, onder meer met de Constantijn Huygensprijs in 1974 en de P.C. Hooft-prijs in 1982.

Ton Anbeek beschreef haar gedichten met: "Een schijnbaar banaal gegeven leidt tot een flits van inzicht".

Tot haar bekendste gedichten behoort 'Afsluitdijk' uit "Parken en woestijnen" (1940), met de volgende beginstrofe:
Toen haar echtgenoot hoogleraar werd aan de Rijksuniversiteit Groningen verhuisde zij met haar gezin in 1951 naar Groningen. Vasalis woonde van 1964 tot haar overlijden in 1998 in het huis De Zulthe bij Roden.

Er is sprake van de aanleg van een speciale Vasalis-tuin in haar laatste woonplaats. In 2009 is er een gedenkteken geplaatst bij gelegenheid van haar honderdste geboortedag.

In Leiden is op de hoek van de Lijsterstraat en de Leeuwerikstraat een bronzen portret van Vasalis aangebracht, dat is gemaakt door beeldhouwer Aart Schonk. Vasalis woonde hier van 1927 tot 1934 tijdens haar studie. De Maatschappij der Nederlandse Letterkunde nam dit initiatief toen door de biografie van Maaike Meijer weer de aandacht op deze locatie werd gevestigd.







</doc>
<doc id="115716" url="https://nl.wikipedia.org/wiki?curid=115716" title="Magnesiumoxide">
Magnesiumoxide

Magnesiumoxide komt voor als het mineraal magnesiet en periklaas. De chemische formule is MgO.

Magnesiumoxide is een wit poeder, dat onoplosbaar is in water. Als kristal is het kleurloos.

Magnesiumoxide ontstaat bij het verbranden van magnesium. Het kan gewonnen worden uit zeewater door het verhitten van een magnesiumverbinding (bijvoorbeeld magnesiumhydroxide Mg(OH) of magnesiumcarbonaat MgCO3|MgCO).

Magnesiumoxide wordt ingezet als vulstof in papier. Ook wordt het ingezet bij de productie van celstof, als kunstmest, als additief voor diervoeding, voor waterzuivering, als uitgangsstof voor chemische reacties, bij de zuivering van suiker, in rubber en kunststof, en bij de productie van glas.
Het kan tevens ingezet worden als katalysator. Voor de bereiding van coatings vindt het toepassing als verdikkingsmiddel en dispergeermiddel.

Magnesiumoxide reageert vrij makkelijk met zuren en water en vormt daarbij zouten en magnesiumhydroxide. In de sportwereld wordt het ook wel gebruikt als spray, om de gewenste hoeveelheid magnesium via de huid te laten opnemen, gemaakt van magnesiumkristallen (vlokken) en verhit gezuiverd water of verhit bronwater zonder koolzuur. Men kan dit kant-en-klaar kopen of zelf maken. De kristallen kunnen ook voor een voetenbad gebruikt worden en belasten de nieren minder dan supplementen, zoals capsules of tabletten.

Magnesiumoxide wordt in de geneeskunde onder meer gebruikt als laxeermiddel en bij brandend maagzuur.


</doc>
<doc id="116078" url="https://nl.wikipedia.org/wiki?curid=116078" title="Gegeneraliseerde angststoornis">
Gegeneraliseerde angststoornis

De gegeneraliseerde angststoornis (GAS) is een psychische aandoening waarbij de patiënt lijdt aan langdurige buitensporige angstgevoelens en zorgen die moeilijk onder controle te krijgen zijn. In het DSM-IV is de aandoening ingedeeld bij de angststoornissen.

Voor wie aan een gegeneraliseerde angststoornis lijdt, staan de frequentie, intensiteit en duur van de zorgen niet in verhouding tot hun feitelijke bron. De optredende spanningen staan de dagelijkse gang van zaken in de weg. Het betreft vaak zorgen over werk, geld en gezondheid (ook van anderen). Ook maakt iemand zich vaak overmatig veel zorgen over op tijd zijn voor afspraken, het schoonhouden van het huis en de ordelijkheid van de werkplek.
Er zijn ook lichamelijke symptomen: afkoeling of net oververhitting, klamme handen, hyperactiviteit, moeite met slikken, problemen met het maag-darmkanaal, diarree, schrikachtigheid, spierspanningen, misselijkheid en zweten. De betroffene wordt bovendien snel moe en heeft slaapproblemen. Hij is vaak snel geïrriteerd en klaagt over een gespannen gevoel. Vaak onststaan er problemen met sociale interactie door de constante psychologische en fysieke symptomen, de persoon zal dan soms als ongeïnteresseerd of hyperactief overkomen.
De diagnose is niet eenvoudig, omdat de aandoening ook een teken kan zijn van andere angststoornissen, zoals de paniekstoornis, een depressieve stoornis, of van misbruik van drugs of geneesmiddelen.

Gegeneraliseerde angststoornissen komen bij circa vier procent van de bevolking voor, waarvan twee keer zo vaak bij vrouwen als bij mannen. De stoornis ontwikkelt zich vaak in de jeugd en kan vele jaren aanhouden, met een wisselende sterkte. Tijdens perioden van stress kan de stoornis plotseling verergeren.

De beste behandelingen voor angststoornissen zijn vaak gedragstherapeutische behandelingen gebaseerd op exposure (graduele blootstelling aan de angstveroorzakende factoren) en behandelingen vanuit Acceptance and Commitment Therapy. Deze behandeling heeft echter alleen het beoogde gevolg als aan de angststoornis psychische conflicten ten grondslag liggen. Vaak is dat niet het geval, waardoor medicamenteuze therapie noodzakelijk is. 

Tot en met de tachtiger jaren, werden angststoornissen voornamelijk met benzodiazepines behandeld. Dit zijn voor sommige mensen effectieve middelen, vooral op de korte termijn. Nadelen van deze middelen zijn het versuffende effect, en met name het optreden van tolerantie en het grote risico op verslaving, vooral bij langdurig gebruik. Bij langdurig gebruik zijn er vaak meer nadelen dan voordelen.Deze middelen werken via hun interactie met de GABA-A receptor. Voorbeelden zijn diazepam, oxazepam, lorazepam (Temesta), bromazepam (Lexotanil) en alprazolam (merknaam: Xanax). Benzodiazepines zijn geschikt voor een kortdurende behandeling van angst, voor de behandeling van een acute fase van de angst en bij slaapproblemen.

Tegenwoordig beschouwt men de antidepressiva van de types SSRI en SNRI als middelen van eerste keuze. Voorbeelden zijn paroxetine (Seroxat), citalopram (Cipramil), fluvoxamine (Fevarin), fluoxetine (Prozac) en venlafaxine (Efexor). Deze middelen worden over het algemeen goed verdragen. De werking van deze middelen treedt pas na een paar weken in.

Barbituraten en overige middelen voor de behandeling van GAS zijn vaak: buspiron (Buspar), clomipramine (Anafranil), moclobemide (Aurorix) en fenelzine (Nardil).

Een recente ontwikkeling is de ontdekking dat sommige anti-epileptica ook een angst-verminderende werking hebben; bijvoorbeeld gabapentine en pregabaline.


</doc>
<doc id="116297" url="https://nl.wikipedia.org/wiki?curid=116297" title="Zinkoxide">
Zinkoxide

Zinkoxide is een wit of geel poeder, dat onoplosbaar is in water en ethanol. Als mineraal heet het zinkiet.

Zinkoxide ontstaat door verbranden van zink, maar ook door thermische ontleding van zinkhydroxide, zinkcarbonaat of zinknitraat.

Het heeft een geringe zuur- en alkaliebestendigheid, het pigment beschermt tegen algen en schimmel en het zorgt voor een goed verloop van verf en het beschermt tegen corrosie (in combinatie met lood(II)oxide of loodsulfaat).

Zinkoxide absorbeert alle straling beneden 360 nm en beschermt daarom met zinkoxide bestreken materialen uitstekend tegen veroudering door uv-licht. Zinkoxide reageert met zure componenten in coatings en verf. Daarbij worden zink-zepen gevormd, waarmee de flexibiliteit en de hardheid van de verf kan worden beïnvloed. Het wordt gebruikt in rubber, keramiek en cosmetica. Het wordt ook ingezet als coating op papier. Zinkoxide kan deel uitmaken van een farmaceutische zalf, bijvoorbeeld tegen zonnebrand.



</doc>
<doc id="116351" url="https://nl.wikipedia.org/wiki?curid=116351" title="Stoma (geneeskunde)">
Stoma (geneeskunde)

Een stoma is een kunstmatige uitgang in het (menselijk) lichaam. Dit kan zijn voor ontlasting (colostoma of ileostoma), urine (nefrostoma), gal en ademhaling (tracheostoma).
Een colostoma (colon = dikke darm) is een uitgang van de dikke darm in de huid van de buik. Hij moet worden aangelegd wanneer de ontlasting het lichaam niet via de anus het lichaam kan verlaten. Wanneer de ontlasting de stoma verlaat, moet deze worden opgevangen. Daar zijn speciale opvangmaterialen voor en methoden om het opvangen van de ontlasting te reguleren. Het is belangrijk om te weten, dat met een stoma de ontlasting niet meer opgehouden kan worden. Dat is onder normale omstandigheden wel mogelijk dankzij de sluitspier van de anus.

Een stoma kan tijdelijk zijn of blijvend. Een tijdelijke stoma wordt bijvoorbeeld aangelegd om een darmdeel rust te geven, een blijvende stoma bijvoorbeeld wanneer de hele dikke darm moet worden weggehaald.

Een stoma kan dubbelloops zijn of eindstandig. Een dubbelloopse stoma heeft twee openingen naast elkaar. Uit de ene opening komt de ontlasting, uit de andere alleen slijm (afkomstig van het slijmvlies van de darm). Een tijdelijke stoma is nogal eens dubbelloops. Een eindstandige stoma heeft één opening.

Een stoma kan ook aangelegd worden op de dunne darm. Dan wordt het een ileostoma genoemd. Een stoma op de dikke darm is een colostoma. 

Bij verwijdering van de blaas (bijvoorbeeld als gevolg van blaaskanker) kan een stoma worden aangelegd op de nierleiders. Dit gebeurt veelal volgens de methode van Bricker. Hierbij wordt een stukje van de dunne darm verwijderd en aan het ene uiteinde worden de beide nierleiders bevestigd. Het andere uiteinde van de darmlis wordt naar buiten geleid en vormt zo het urinestoma.

Een ander soort stoma is de nefrostoma, die in de nier wordt aangebracht voor de afvoer van urine.


</doc>
<doc id="116382" url="https://nl.wikipedia.org/wiki?curid=116382" title="Albert Szent-Györgyi">
Albert Szent-Györgyi

Albert Szent-Györgyi von Nagyrápolt (Boedapest, 16 september 1893 – Woods Hole (Massachusetts), 22 oktober 1986) was een Hongaars arts en Nobelprijswinnaar voor de Geneeskunde.

Albert Szent-Györgyi werd geboren in Boedapest als zoon van Miklós Szent-Györgyi en Jozafina von Nagyropol. Zijn grootvader en een oom van moederszijde waren professor in de anatomie aan de universiteit van Boedapest. Zijn studie moest hij onderbreken toen hij na het uitbreken van de Eerste Wereldoorlog werd gemobiliseerd. Hij diende aan Italiaanse en Russische frontlinies, verkreeg een zilveren medaille voor moed en werd in 1917 uit het leger ontslagen nadat hij gewond was geraakt.

Hij voltooide in 1917 zijn studie geneeskunde in Boedapest, werkte kortstondig in een Hongaars bacteriologisch laboratorium om daarna onderzoeker te worden aan een tiental Europese universiteiten. Zo verbleef Szent-Györgi tussen 1920 en 1926 in Nederland. De eerste twee jaar daarvan werkte hij onder Willem Storm van Leeuwen aan het Instituut voor Pharmacologie van de Rijksuniversiteit Leiden. De basis voor zijn werk dat hem de Nobelprijs opleverde legde hij aan de Rijksuniversiteit Groningen, waar hij van 1922 tot 1926 als onderzoeker werkzaam was in het laboratorium van H.J. Hamburger. Op uitnodiging van Frederick Hopkins vertrok hij naar Cambridge. In 1930 werd hij hoogleraar in de medische chemie aan de Universiteit van Szeged, in 1935 ook in de organische chemie.

Voorafgaand aan de Tweede Wereldoorlog was hij actief betrokken in het Hongaarse antifascistische verzet waarbij hij joden hielp het land uit te krijgen. Hoewel Hongarije geallieerd was met de asmogendheden werd Szent-Györgyi onder het excuus van een wetenschappelijke lezing door de Hongaarse minister-president Miklós Kállay naar Caïro gestuurd om in het geheim te onderhandelen met de geallieerde strijdkrachten. Toen de Duitsers hierachter kwamen en Adolf Hitler zijn arrestatie beval werd hij veilig naar Zweden gesmokkeld waar hij van 1944 tot 1945 als stateloos vluchteling verbleef.

Na de oorlog keerde hij terug naar zijn vaderland om de herbouw te overzien van de wetenschappelijke instituten. Er was zelfs sprake van dat hij president van Hongarije zou worden, maar dit werd door de Russen tegengehouden. Wel werd hij gekozen als parlementslid. Toen hij realiseerde dat het nieuwe communistische regime in Hongarije onbelemmerd onderzoek niet toestond emigreerde Szent-Györgyi naar de Verenigde Staten. 

In 1947 werd hij directeur van het instituut voor spieronderzoek van het Biologisch Marine-laboratorium te Woods Hole, waar hij belangrijk werk heeft verricht op het gebied van de spiercontractie. In 1955 werd hij Amerikaans staatsburger. In de jaren 1960 was hij een uitgesproken tegenstander van nucleaire proliferatie en Amerika's oorlog in Vietnam. Szent-Györgyi overleed in 1986 op 93-jarige leeftijd.

Szent-Györgyi's werk betrof de biochemie van de dissimilatie, ofwel biologische oxidatie. Hij ontdekte dat er bij de dissimilatie zowel waterstof als zuurstof wordt geactiveerd en dat de laatstgenoemde eerstgenoemde verbrandt. Zijn onderzoekingen op het terrein van de celademhaling leidde tot de isolatie van ascorbinezuur (1927-1928, door hem hexuronzuur genoemd) en de herkenning daarvan (1932) als vitamine C, alsmede tot de ontdekking van riboflavine (geïsoleerd in 1933). Ook ontdekte hij dat paprika's ("Capsicum annuum") een bron van vitamine C vormen en maakte gewag van de scheurbuik-voorkomende rol daarvan. In 1937 werd hem de Nobelprijs voor de Fysiologie of Geneeskunde toegekend 'voor zijn ontdekkingen in verband met de biologische verbrandingsprocessen, in het bijzonder met betrekking tot vitamine C en de fumaarzuurkatalyse'.


</doc>
<doc id="116414" url="https://nl.wikipedia.org/wiki?curid=116414" title="Cirrose">
Cirrose

Cirrose is een onomkeerbaar proces van omzetting van levercellen naar littekenweefsel. Het is een eindstadium van een proces genaamd leverfibrose.

De meest voorkomende oorzaak van cirrose in de westerse wereld is alcoholmisbruik. Andere oorzaken zijn chronische leverontstekingen zoals bij hepatitis B en C of ijzerneerslag (hemochromatose). In tegenstelling tot leververvetting, die omkeerbaar is, verwordt het littekenweefsel nooit meer tot de originele cel en neemt de levercapaciteit af. Cirrose is dus de vernietiging van normaal leverweefsel, waardoor niet-functioneel littekenweefsel ontstaat rondom gedeelten met functioneel leverweefsel. In de leeftijdsgroep van 45 tot 65 jaar is cirrose de derde doodsoorzaak, na hart- en vaatziekten en kanker. Met de child-pughscore kan de mate van cirrose vastgesteld worden. Bij ernstige cirrose is de enige behandeling een levertransplantatie. 

Sommigen beschouwen "levercirrose" als een pleonasme omdat cirrose altijd de lever zou betreffen. Dit is incorrect, er bestaat naast cirrose van de lever ook nog cirrose van de milt, de galwegen en de longen.

Cirrose kan uiteindelijk portale hypertensie veroorzaken, een te hoge bloeddruk in het vaatsysteem (poortader) tussen de darmen en de lever. Door de toename van de bloeddruk in de buikvaten kan ook de grootte van de milt toenemen. Ook kan door de portale hypertensie buikvocht ontstaan (ascites), waardoor de buik opzwelt.

Een ernstige complicatie van cirrose is onder andere het optreden van een levercoma (hepatische encefalopathie) waarbij afbraakproducten van het lichaam, zoals ammoniak, niet goed gemetaboliseerd worden door de lever en met name in de hersenen schade veroorzaken. Hierdoor kan een patiënt (sub)comateus raken. De behandeling is het verwijderen van eiwitten uit de darmen door middel van laxeermiddelen en soms speciale antibiotica. De enige curatieve optie bij een dergelijk levercoma is het verrichten van een levertransplantatie.

Een andere, potentieel levensbedreigende complicatie is oesofagusvarices (slokdarmspataderen), een aandoening met als bekende oorzaak Cirrose, met als onderliggende causale oorzaak de eerdergenoemde portale hypertensie. Dit ziektebeeld kan zich symptoomloos manifesteren en in uiterste gevallen fataal aflopen als er zich een massale slokdarmbloeding naar de maag voordoet. Ernstige symptomen tijdens een reeds ontstane bloeding kunnen het eerste teken zijn van het bestaan van slokdarmspataderen en zich mogelijk uitsluitend voordoen in een reeds levensbedreigende situatie die direct medische interventie vereist, daarom kan screening op oesofagusvarices zinvol zijn bij cirrosepatienten.

Doordat slokdarmspataderen een gevolg kunnen zijn van cirrose, kan een cirroselijder naast eindstadium terminaal leverfalen en andere directe gevolgen van cirrose, ook komen te overlijden door toedoen van een maagbloeding door een gebarste/gescheurde slokdarmspatader. Indien cirrose veroorzaakt wordt door alcoholisme, kan sterfte door slokdarmspataderen dus een indirect gevolg zijn van het alcoholmisbruik.
Voor alcoholisten is een dergelijke bloeding des te meer levensbedreigend en een voorname uiteindelijke doodsoorzaak door onderliggende cirrose, omdat alcoholmisbruik vaak samenhangt met bloedstollingsproblemen en er dus massaal inwendig bloedverlies kan voorkomen.

Cirrose kan ook leiden tot immuundeficiëntie met als gevolg (hardnekkige) infecties, dit heet "cirrhosis-associated immune dysfunction syndrome" (CAIDS).

Cirrose hoeft niet altijd toegeschreven te worden aan alcoholmisbruik. Cirrose kan ook ontstaan door tal van andere leverziekten, waaronder chronische hepatitis B of C, auto-immuun hepatitis, primaire biliaire cirrose, primair scleroserende cholangitis, hemochromatose, de ziekte van Andersen en andere ziekten.

Een bijkomende complicatie kan zijn dat zich op basis van een cirrose na jaren primaire leverkanker ontwikkelt (hepatocellulair carcinoom).


</doc>
<doc id="116460" url="https://nl.wikipedia.org/wiki?curid=116460" title="Angststoornis door een somatische aandoening">
Angststoornis door een somatische aandoening

Een angststoornis door een somatische aandoening is een psychische aandoening. De symptomen zijn angsten en paniekaanvallen die zijn terug te voeren op een lichamelijke aandoening. In het DSM-IV zijn stoornissen van dit type gerangschikt onder de angststoornissen.

Het DSM-IV geeft de volgende criteria voor angststoornissen door een somatische aandoening:


</doc>
<doc id="116484" url="https://nl.wikipedia.org/wiki?curid=116484" title="Angststoornis door alcohol of drugs">
Angststoornis door alcohol of drugs

Een angststoornis door alcohol of drugs is een psychische aandoening. De symptomen zijn angsten en paniekaanvallen die zijn terug te voeren op ontwenningsverschijnselen of intoxicatie. Deze kunnen optreden na het gebruik of misbruik van geneesmiddelen of drugs, inclusief alcohol. In het DSM-IV zijn stoornissen van dit type gerangschikt onder de angststoornissen.

De diagnose kan alleen worden gesteld in plaats van intoxicatie- of ontwenningsverschijnselen als de angstsymptomen veel sterker zijn dan normaal bij intoxicatie- of ontwenningsgevallen en als de angst speciale onafhankelijke klinische aandacht vereist. 

Het DSM-IV geeft de volgende criteria voor angststoornissen door een somatische aandoening:


</doc>
<doc id="116516" url="https://nl.wikipedia.org/wiki?curid=116516" title="Somatoforme stoornis">
Somatoforme stoornis

Een somatoforme stoornis is een psychische aandoening waarbij een persoon lichamelijke klachten heeft waarvoor geen somatische oorzaak (lichamelijke ziekte) gevonden is. De patiënt ervaart reële lichamelijke klachten, die niet ingebeeld zijn. De klachten zijn "niet bewust of doelbewust" nagebootst. Soms is de relatie met psychische oorzaken te leggen, maar niet altijd.

Vaak is een ontregeling van het stressregulatiesysteem betrokken bij het ontstaan en in stand blijven van de klachten. De diagnose somatoforme stoornis wordt niet gesteld als de lichamelijke klachten verklaard kunnen worden door een andere psychiatrische aandoening, bijvoorbeeld een depressieve stoornis of een angststoornis. In bepaalde gevallen wordt achteraf toch nog een somatische ziekte vastgesteld bij patiënten met een somatoforme stoornis. De getallen hierover lopen uiteen van 10-20%. Dit noopt bij de behandeling van dergelijke beelden altijd tot een tweesporenbeleid, waarbij zowel somatische als psychologische factoren worden meegenomen in de beoordeling. De bekendste somatoforme stoornis is waarschijnlijk hypochondrie, waarbij de patiënt doorlopend bang is een ernstige ziekte te hebben.

Voorbeeld van een aandoening die als somatisch onverklaard is aangemerkt is het whiplashsyndroom. Patiëntenverenigingen voor whiplashpatiënten strijden er echter voor deze aandoening als somatische ziekte erkend te krijgen. Fibromyalgie en het chronischevermoeidheidssyndroom (ME) worden ook als somatisch onverklaard aangemerkt, maar zijn door de WHO (wereldgezondheidsorganisatie) erkend als somatische ziekte.

In Nederland is in 2009 een multidisciplinaire behandelrichtlijn verschenen onder verantwoordelijkheid van het Trimbos-instituut waarin de actuele standaard op het gebied van diagnostiek en behandeling van somatoforme stoornissen wordt beschreven. Deze richtlijn spreekt in eerste instantie van SOLK (Somatisch onvoldoende verklaarde lichamelijke klachten ).

In het Diagnostic and Statistical Manual of Mental Disorders worden de volgende stoornissen beschreven:



</doc>
<doc id="116521" url="https://nl.wikipedia.org/wiki?curid=116521" title="Christiaan Eijkman">
Christiaan Eijkman

Christiaan Eijkman (Nijkerk, 11 augustus 1858 – Utrecht, 5 november 1930) was een Nederlands arts, patholoog en Nobelprijswinnaar. Samen met zijn medewerker Gerrit Grijns toonde hij aan dat de ziekte beriberi wordt veroorzaakt door een onvolwaardige voeding. Deze ontdekking lag aan de basis van de ontdekking van vitamines. In 1929 werd aan Eijkman, samen met de Britse biochemicus Frederick Gowland Hopkins, hiervoor de Nobelprijs voor de Fysiologie of Geneeskunde toegekend

Christiaan Eijkman was de zoon van de schoolmeester Christiaan Eijkman en Johanna Alida Pool. Hij doorliep de school van zijn vader en deed cursussen wiskunde en klassieke talen. Zo was hij in staat om in 1875 te worden toegelaten tot de artsenopleiding aan de Militaire Geneeskundige School van het Athenaeum Illustre te Amsterdam. Hij promoveerde er in 1883 cum laude. 30 augustus 1883 trouwde hij met Aaltje Wigêri van Edema, en samen met zijn echtgenote vertrok hij naar Nederlands-Indië, waar hij medisch officier werd in Semarang en later in Tjilatjap in het zuiden van Java, alsook in Padang Sidempoean in West-Sumatra. Hij liep er malaria op. In 1885 keerde hij wegens ziekte naar Nederland terug; zijn vrouw overleed op 8 januari 1886. Eijkman specialiseerde zich te Amsterdam onder Joseph Forster in bacteriologie en vervolgens te Berlijn onder Robert Koch. Daarna vertrok hij in een missie, die was samengesteld om beriberi te onderzoeken, weer naar Indië. Hij huwde op 21 juli 1888 met Bertha Julie Louise van der Kemp. Uit dit huwelijk werd 1 zoon geboren. In 1888 werd hij aangesteld als directeur van het laboratorium bij het militair hospitaal te Weltevreden (Batavia), en kreeg hij het directoraat over de school tot opleiding van inlandse artsen, de Dokter Djawa School.

In 1898 keerde Eijkman naar Nederland terug; de Universiteit van Utrecht benoemde hem tot gewoon hoogleraar in de gezondheidsleer, de geneeskundige politie, en de gerechtelijke geneeskunde. Op 1 oktober 1898 aanvaardde hij zijn leerstoel met het uitspreken van de rede 'Over gezondheid en ziekte in heete gewesten'. In 1907 werd hij verkozen tot lid van de Koninklijke Nederlandse Akademie van Wetenschappen, KNAW.
Hij organiseerde er studies in tropische gezondheidszorg, tropische fysiologie en bacteriologie. Hij deed er belangrijk onderzoek naar bloedarmoede in de tropen, hondsdolheid, bacteriologische analyse van drinkwater en de seizoensinvloed op de stofwisseling.

In 1913 sprak hij als rector magnificus van de Universiteit van Utrecht een rede uit met het motto ""Simplex non veri sigillum"" (eenvoud is niet het kenmerk van het ware), een antithese op het motto van Boerhaave ""Simplex sigillum veri"".

In 1929 werd aan hem en aan Sir Frederick Hopkins de Nobelprijs voor de Fysiologie of Geneeskunde toegekend, omdat hun ontdekkingen hebben geleid tot de ontdekking van antineuritische vitamines. 
Hij werd enkele malen geridderd en naar aanleiding van zijn 25-jarig jubileum werd de Eijkman Medaille naar hem vernoemd.

Eijkman stierf in Utrecht op 5 november 1930, na een langdurig ziekbed.

In de jaren 80 van de 19e eeuw nam de ziekte beriberi endemische vormen aan in Nederlands Indië. Eijkman werd als medisch officier in het Koninklijk Nederlands-Indisch Leger uitgezonden naar Batavia op Java, waar het leger een Laboratorium voor Pathologische Anatomie en Bacteriologie ingericht had. In navolging van recente ontdekkingen van bacteriën als oorzaak van belangrijke ziekten (tuberculose, cholera) werd ook in het geval van beriberi aanvankelijk gezocht naar een bacterie die beriberi zou veroorzaken. Echter iedere poging om beriberi te verklaren als gevolg van een bacteriële ziekteverwekker liep stuk.

Eijkman voerde, samen met Gerrit Grijns, in Nederlands-Indië een zeker voor die tijd goed opgezette serie experimenten uit, waarin ze ontdekten dat de symptomen van beriberi bij kippen kunnen worden opgewekt door ze witte rijst te geven en dat dit voorkomen en genezen kan worden door ze er de zemelen bij te geven. Eijkman schrijft dat toe aan een vermeend zenuwgif in het endosperm van rijst, waartegen een factor in de rijstzemelen zou beschermen. Hij noemde deze factor de "anti-beriberifactor". Eijkman publiceerde deze conclusie in 1897.

Echter, zijn collega en opvolger Gerrit Grijns begon te vermoeden dat juist het ontbreken van een bepaald ingrediënt tot de ziekte leidde. Hij besprak dit idee van een (in de woorden van Grijns) "partiële honger" en een "ontbrekende stof" met Eijkman die moeite had de ideeën van Grijns te accepteren. Tot 1916 bleef Eijkman zich verzetten tegen het idee dat het bij beriberi alleen om een tekort aan een bepaalde voedingsstof ging. Hij bleef rekening houden met de mogelijkheid van een bacteriële oorzaak van beriberi. Hij raakte zelf pas geheel overtuigd van het stoffelijke karakter van vitaminen toen in 1926 Willem Frederik Donath en Barend Coenraad Petrus Jansen erin slaagden thiamine te isoleren.



</doc>
<doc id="116581" url="https://nl.wikipedia.org/wiki?curid=116581" title="Slangengif">
Slangengif

Slangengif is een mengsel van weefselvernietigende stoffen in een waterige vloeistof die geproduceerd wordt door gifslangen. Het bijzondere van dit vergif is dat het bestaat uit zeer sterke proteïneases, beter bekend als eiwit(proteïne)-afbrekers.

Het soort gif hangt samen met de werking of beter gezegd beschadiging die het aanbrengt. Ieder gif bestaat uit een eiwitopname-bevorderende stof (hyaluronidase) en een cocktail van proteïnases die vrijwel alle eiwitten afbreken, want slangengif dient net zoals spinnengif voornamelijk de spijsvertering. Hiernaast kennen slangen een aantal andere substanties die specifiekere functies hebben, samenhangend met de familie en er zijn ook tussenvormen en combinaties mogelijk. Het zijn stoffen die prooidieren doden, maar aangezien de meeste slangen kleine zoogdieren eten zijn deze vergiften vaak ook voor de mens gevaarlijk. De bekendste voorbeelden zijn:

Er zijn vier factoren die van belang zijn bij het bepalen van de gevaarlijkheid van een slang als men er in het veld een tegen mocht komen. Het bepalen van de giftigste slangen"soort" is overigens weer een ander verhaal, gebaseerd op feiten of liever gezegd dodentallen. Behalve de sterkte van het gif c.q. effectiviteit zijn de andere drie factoren:


In Nederland en België komt slechts een enkele soort voor; de (gewone) adder ("Vipera berus"). Deze soort is te herkennen aan het duidelijke zigzagpatroon op de rug en de driehoekige kop met meestal rode of oranje ogen en een enigszins verticale pupil. In Suriname leeft de "Bothrops bilineatus", beter bekend als groene lanspuntslang. Hiernaast komen er nog 4 giftige slangen voor waaronder een ratelslangsoort, ook komen hier veel boa's en pythons voor, allemaal wurgslangen en niet giftig. Op Aruba, Curaçao en Bonaire komt de Arubaanse ratelslang ("Crotalus durissus") voor, net zoals de groene lanspuntslang een adder-achtige.

Het is ondoenlijk om alle "mogelijke" symptomen op te sommen, want het gif breekt voornamelijk in het hele lichaam eiwitten af; het is maar net wat het eerst stopt met werken. Is dat een rugspier, dan blijven de gevolgen te overzien, maar een gestopt hart of een longbloeding is uiteraard veel erger. De meest bekende symptomen zijn zweten, koortsgevoel, pijnen op iedere mogelijke plek, met name hoofdpijn en een gevoel van onbehagen veroorzaakt door een te hoge of lage bloeddruk. Bij in- en uitwendige bloedingen, algehele incontinentie, buiten bewustzijn raken en bloed opspuwen is er een probleem en dient er gehaast te worden, omdat als deze symptomen optreden het gif al verspreid is. Meestal is het in dit stadium al te laat; berucht is de beet van de taipan die een einde maakte aan het leven van de 20-jarige reptielkundige (herpetoloog) Kevin Budden in de jaren 50.

De kans dat men in eigen land gebeten wordt door een gifslang is dus niet zo groot, in Nederland wordt er eens in de tien jaar iemand gedood door slangengif. Indien dit toch zou gebeuren;

De bepaling van de giftigheid van een stof wordt berekend met de LD50, hoewel deze methode ook wel enigszins omstreden is omdat de LD50, wat "Lethal Dosis 50(%)" betekent, de hoeveelheid van een stof die de dood van 50 procent van de proefdieren veroorzaakt in milligrammen aangeeft. Veel biologen echter vinden dat vergiften die op weefsels inwerken van een andere orde zijn dan chemische verbindingen; de kritiek richt zich wat betreft deze methode voor slangen op drie zaken: 


Slechts enkele soorten zijn zo giftig dat een mens na een onbehandelde beet kan overlijden. Hoewel er veel overdreven verhalen zijn over gifslangen, is de allergiftigste waarschijnlijk de taipan ("Oxyuranus"); het gif is bijna duizend keer sterker dan de diamantratelslang ("Crotalus adamanteus") en de dodelijkste, de zaagschubadder ("Echis carinatus"), die ieder jaar 50 mensen doodt. De spuwende cobra's, waarvan een dozijn soorten bestaan, zijn ook berucht; ze kunnen het gif, dat tijdelijke blindheid en hevige pijnen veroorzaakt, tot meters ver in iemands ogen spuwen. Een ander griezelig en bevestigd weetje is de mamba die in één enkele aanval 12 mensen doodde.



</doc>
<doc id="116593" url="https://nl.wikipedia.org/wiki?curid=116593" title="Eicocon">
Eicocon

Een eicocon of eierzak is een spinsel waarin zich de eieren bevinden van sommige geleedpotigen. Niet alleen spinnen maken een eicocon, ook sommige vlinders kunnen een pakketje eieren omwikkelen met spinachtige draad. 

Ieder huis heeft wel ergens een naad of kier met daarin pluizige dotjes spinsel met meestal oranje of gele eitjes die overwinteren en in het voorjaar de vorm van een klontje krioelende spinnetjes aanneemt. Bij verstoring verspreiden ze zich om na enige tijd weer bij elkaar te komen en de spinnetjes leven de eerste weken voornamelijk van elkaar (kannibalisme), zo blijven de sterkste exemplaren over. Na enige tijd laten ze zich aan een draad wegzweven om een verder solitair leven te leiden.


</doc>
<doc id="116852" url="https://nl.wikipedia.org/wiki?curid=116852" title="Haat">
Haat

Haat is een sterke emotie, die wordt ervaren als een gevoel van afstoting tot iets of iemand (het object respectievelijk subject dat men haat) met een neiging tot het kwetsen of vernietigen van het onderwerp. Voorbeelden zijn mannenhaat (misandrie), vrouwenhaat (misogynie) en mensenhaat (misantropie).

In het dagelijks spraakgebruik wordt het woord "haat" vaak gebruikt om afschuw uit te drukken of gebruikt bij het mopperen. Het heeft dan een minder zware en minder projectieve betekenis.

Volgens de psychologie komt haat voort uit een psychologische projectie van de eigen schaduwzijde op het object. Een schaduwzijde die bij zichzelf ontkend wordt en daardoor in het object ontdekt. Haat vertekent de werkelijkheid. Meestal is dat subject dus iemand die juist die eigenschap mist en zuiver is. Daarom bestaat er dan een onvermogen om de werkelijkheid te zien en een onbewust weten dat men zelf schuld heeft aan dat verwijt aan die ander. Dat is dan het begin van haat.

Volgens Paul Ekman, hoogleraar psychologie van de afdeling psychiatrie aan de University of California Medical School, in zijn boek "Emotions revealed" (2004) is haat evenals blijvende wrok geen emotie omdat de tijdsduur ervan te lang is. Ook is het geen stemming omdat we weten waarom we haten of wrok koesteren, hetgeen bij een stemming meestal niet het geval is. Ekman ziet wrok als een emotionele attitude [een bewust geloof of mening in combinatie met emotionele toon of gevoel en een neiging tot handelen] en haat als een emotionele gehechtheid. Beide zijn doortrokken van woede, maar zijn zelf geen woede.

Haat is volgens Ekman een blijvende, intense antipathie gepaard aan afschuw en minachting als gevolg van aangedaan leed. Haat is gericht op een persoon, terwijl wrok is verbonden aan een speciale grief of reeks van grieven. Haat knaagt en neemt de hater zodanig in beslag, dat hij gepreoccupeerd raakt met de gehate man of vrouw. Wrok knaagt ook, zit contant in het achterhoofd en neemt de geest voortdurend in beslag. Een persoon met wrok piekert buitensporig veel over het hem of haar aangedane wel of niet vermeende onrecht. Wrok en haat kunnen door versterkende omstandigheden escaleren tot spontane of doordachte wraakneming.

Volgens het boeddhisme is haat een van de drie basiscorrupties van het hart, samen met verlangen en onwetendheid. Haat is de tegenstelling van verlangen en komen beide uit onwetendheid voort. Alle andere vormen van mentale corrupties komen uit deze drie basis-corrupties voort.

Citaat: ""Het vasthouden aan haat is als het vasthouden van een heet stuk steenkool, met de intentie om het tegen iemand aan te gooien; jij bent degene die zich brandt."" "Boeddha"

Aanzetten tot haat wegens ras, godsdienst of levensovertuiging, geslacht, hetero- of homoseksuele gerichtheid of lichamelijke, psychische of verstandelijke handicap is een misdrijf onder de artikelen 137d en 137e van het Nederlandse Wetboek van Strafrecht en de artikelen 143b en 143c van het Wetboek van Strafrecht BES.



</doc>
<doc id="116875" url="https://nl.wikipedia.org/wiki?curid=116875" title="Verwijten">
Verwijten

Verwijten is het 'iets' kwalijk nemen van jezelf of iemand anders, het is een uiting van emotie.

Meestal is dat 'iets' een daad of het nalaten van een daad, maar het kan ook betrekking hebben op een eigenschap.

Verwijten gaat verder dan het emotioneel neutrale "schuld hebben aan". Of men nu schuld of geen schuld heeft aan een daad of eigenschap, bij een verwijt ontstaat een emotionele onbalans, die vraagt om een vorm van vergelding: woede of haat, of nog beter om het wegnemen van de oorzaak van het ontstaan bij degeen die het verwijt geldt.


</doc>
<doc id="116948" url="https://nl.wikipedia.org/wiki?curid=116948" title="Gemoedstoestand">
Gemoedstoestand

Een gemoedstoestand of stemming is de affectieve modus die iemand gedurende een bepaalde tijd heeft en die bestaat uit één enkele overwegende emotie of een combinatie van emoties. De stemming van een persoon kan positief zijn (vrolijk of uitgelaten), maar ook negatief (verdrietig of wanhopig). Bovendien kunnen allerhande combinaties ontstaan: iemand kan bijvoorbeeld tegelijkertijd angst en nieuwsgierigheid voor iets nieuws voelen. Normaal gesproken past de gemoedstoestand zich aan externe omstandigheden of gebeurtenissen aan. 

Een gemoedstoestand kan soms zo lang duren dat het eigenlijk een karaktereigenschap wordt. Optimisten worden bijvoorbeeld over het algemeen als blijmoedig gezien, terwijl men pessimisten vaak als somber beschouwt.

Er zijn sterke aanwijzingen dat het ervaren van de omstandigheden samenhangt met de concentratie van neurotransmitters in de hersenen. Verschillende neurotransmitters leveren verschillende stemmingen op, omdat ze waarschijnlijk van invloed zijn op verschillende delen van de hersenen (New Scientist, 2004).

Als de stemmingen van een persoon niet aansluiten bij de omstandigheden of te hevig zijn, kunnen moeilijkheden ontstaan in het sociale verkeer. Mogelijk is er dan sprake van een stemmingsstoornis. De bekendste hiervan zijn klinische depressie en bipolaire stoornissen. Ook bij angststoornissen kan sprake zijn van een verstoorde gemoedstoestand.


</doc>
<doc id="116991" url="https://nl.wikipedia.org/wiki?curid=116991" title="Neurotoxine">
Neurotoxine

Neurotoxinen zijn gifstoffen die de werking van het zenuwstelsel beïnvloeden. Meestal zijn het stoffen die de stofwisseling van neurotransmitters in of rond de synapsen tussen de zenuwcellen ernstig verstoren. Daardoor raakt de impulsoverdracht tussen zenuwcellen of de impulsoverdracht van zenuwcellen naar spiercellen verstoord wat fatale gevolgen kan hebben.

Vaak zijn neurotoxinen enzymen of alkaloïden die door planten of dieren geproduceerd worden maar ze kunnen ook van bacteriën afkomstig zijn. Zenuwgassen en veel insecticiden zijn kunstmatige neurotoxinen. Ze blokkeren vaak het enzym acetylcholinesterase, een hydrolase die de langst bekende neurotransmitter acetylcholine afbreekt, waardoor verkrampingen van de ademhalingsspieren of ernstige verlammingsverschijnselen kunnen optreden.

De sterkste biologische neurotoxinen vindt men bij de kikkers, spinnen, slangen en vissen. Enkele soorten insecten, inktvissen en holtedieren zijn ook bijzonder giftig. Daarbij gaat het in veel gevallen om toxische enzymen. De kleinere moleculen van de alkaloïden en giftige secundaire plantenstoffen komen vooral in planten en paddenstoelen voor. Bacteriën produceren voornamelijk giftige proteïnen.

Zware metalen zoals lood en kwik, organische oplosmiddelen, psychotrope middelen, veel geneesmiddelen en conserveermiddelen zijn geen "neurotoxinen in engere zin", maar ze hebben vaak wel neurotoxische eigenschappen, waardoor ze de hersenen en andere organen bij een te zware of langdurige belasting ernstig kunnen beschadigen. Sommige geneesmiddelen zoals opioïden en barbituraten kunnen bij een overdosis acuut dodelijk zijn. Deze stoffen hebben een relatief hoge acute neurotoxiciteit. Zware metalen hebben net als sommige medicijnen en genotmiddelen geen hoge acute neurotoxiciteit maar het worden langzame slopers van het zenuwstelsel als men er dagelijks te veel van binnen krijgt zoals in het geval van kwikvergiftiging of loodvergiftiging.

Vaak binden neurotoxinen zich aan receptoren voor neurotransmitters. Dan spreekt men van (inhiberende) agonisten en antagonisten. Als het neurotoxine het enzym blokkeert dat de aanmaak of afbraak van een neurotransmitter regelt spreekt men van inhibitie van een enzym. De binding van het neurotoxine aan een receptor of enzym is meestal "zeer sterk" waardoor de receptor of het enzym geheel geblokkeerd of verzadigd raakt en niet meer werkt of de receptor kan door de inhibitor gemodificeerd of beschadigd worden. Er wordt in zo'n geval gesproken van een irreversibel of onomkeerbaar bindingsproces.

Hoewel neurotoxische enzymmoleculen veel groter en zwaarder zijn dan de moleculen van neurotoxische alkaloïden richten ze per gewichtseenheid of per molecuul meestal veel meer schade aan. Ze blokkeren geen receptoren of enzymen maar ze vernielen ze. Het zijn dus irreversiblele inhibitors. Enzymen zijn katalysatoren die grote aantallen receptoren of enzymen kunnen beschadigen voordat ze uitgewerkt zijn. Moleculen van inhibitors en (ant)agonisten kunnen de werking van maar één receptor- of enzymmolecuul ontregelen. Daar komt bij dat het voor natuurlijke vijanden of potentiële prooien vrijwel onmogelijk is om resistentie tegen het gif te kunnen opbouwen.

Sommige neurotoxinen werken op specifieke plaatsen in de hersenen waardoor bijvoorbeeld alleen spieren uitvallen. Andere neurotoxinen tasten echter grotere delen van het zenuwstelsel aan. Sommige neurotoxinen tasten specifiek de impulsgeleiding van het hart aan en worden ook wel cardiotoxines genoemd. Neurotoxinen kunnen de impulsoverdracht blokkeren of versterken. Hierdoor kan het zenuwstelsel deels uitvallen of overactief raken waardoor de aangesloten spieren kunnen verslappen of verkrampen. Sommige neurotoxinen beschadigen het centrale zenuwstelsel terwijl anderen alleen het perifere zenuwstelsel aantasten omdat ze de bloed-hersenbarrière niet kunnen passeren.









</doc>
<doc id="116998" url="https://nl.wikipedia.org/wiki?curid=116998" title="Angorakonijn">
Angorakonijn

Het angorakonijn is een middelgroot konijnenras met een extreem lange vacht. De term Angora verwijst naar de vroegere naam van de Turkse hoofdstad Ankara, gelegen in een streek waar de langharige angorageit gefokt werd. Of het angorakonijn daar ook vandaan komt, is niet duidelijk.

Zoals alle uiterlijke veranderingen bij gedomesticeerde dieren is ook de lange vacht van het angorakonijn door genetisch toeval ontstaan. Sindsdien werd het dier gefokt voor zijn fijne warme wol die gebruikt wordt in de kledingindustrie. Het konijn hoeft daarvoor overigens niet te worden gedood.

De lange vacht kan voor het angorakonijn ernstige problemen opleveren als het dier niet regelmatig wordt geknipt of geschoren. De vacht vervilt en vormt klitten zodat het konijn zijn lichaamswarmte niet meer kwijt kan. Het knippen of scheren van angora's wordt meestal overgelaten aan deskundigen.

Het angorakonijn komt voor in de erkende kleuren zwart, 'blauw', bruin, 'geel', wit/roodoog en wit/blauwoog. Het kruisen van angorakonijnen met andere rassen wordt ontraden, eventuele langharige nakomelingen krijgen vaak vachtproblemen.

Van angorakonijnen wordt beweerd dat ze in het algemeen een zeer vriendelijk karakter hebben.

Dierenorganisaties waaronder de Dierenbescherming, PETA en Bont voor Dieren hebben kritiek op de levensomstandigheden van angorakonijnen in (vooral) Aziatische boerderijen en het plukken en scheren van de konijnen. De Partij voor de Dieren bepleit een verbod op angorawol in Nederland.
Naar aanleiding van een verborgencamerafilmpje dat PETA in november 2013 verspreidde waarin een angorakonijn gestript wordt, hebben grote winkelketens als H&M, WE en C&A besloten de inkoop van producten met angorawol op te schorten en de konijnenboerderijen te controleren. H&M staakte de productie van angorawol uiteindelijk definitief.


</doc>
<doc id="117258" url="https://nl.wikipedia.org/wiki?curid=117258" title="Begeleid wonen">
Begeleid wonen

Begeleid wonen is in Vlaanderen en Nederland een ambulante begeleidingsvorm voor personen met een beperking of voor mensen van de bijzondere jeugdzorg die zelfstandig wonen of zelfstandig willen gaan wonen en graag wat extra ondersteuning krijgen. 

De doelgroep van begeleid wonen zijn doorgaans meerderjarige personen met een lichte tot matige verstandelijke, motorische, sensoriële of autistische beperking die zelfstandig kunnen wonen, maar gedurende een beperkt aantal uren per week nood hebben aan begeleiding op psycho-sociaal vlak maar ook op vlak van dagelijkse activiteiten. Een persoon die zich inschrijft heeft tevens een erkenning van het Vlaams Agentschap voor Personen met een Handicap voor ondersteuning door een dienst Begeleid Wonen of voor een intensere vorm van ondersteuning. Een motivatie om zelfstandig te leven is ook nodig.

Begeleid zelfstandig wonen is in Vlaanderen tevens een voorziening van de bijzondere jeugdzorg. Het wordt aan minderjarigen die in een pleeggezin of opvangtehuis verblijven toegestaan als overgang naar volledige zelfstandigheid bij hun meerderjarigheid.

De vraag tot begeleiding komt van de cliënt zelf. Samen met een begeleider wordt bekeken op welke vlakken de cliënt begeleiding wil. 

Personen die begeleid willen wonen, wonen alleen of met een partner en/of kinderen of hebben de wens zelfstandig te wonen. Ze wonen in de regio van de dienst of gaan er wonen, en zijn bereid om samen met de begeleider een begeleidingsovereenkomst op te stellen en te ondertekenen waarin de werkterreinen en afspraken vermeld staan.

Afhankelijk van de zorgvraag wordt er besloten tot een zorgzwaartepakket. Ze zijn genummerd van 1 t/m 10. De verdeling is als volgt:



</doc>
<doc id="117322" url="https://nl.wikipedia.org/wiki?curid=117322" title="Mirre">
Mirre

Mirre (myrrhe) is een gomhars, net als olibanum. Het wordt gewonnen uit verschillende soorten "Commiphora", zoals "C. momol", "C. myrrha" en "C. abbyssina". De ruwe hars wordt bewerkt door middel van stoomdestillatie: het eindresultaat is een dikke lichtgele olie met een warme, kruidige, zoetige en enigszins rokerige geur. Gestookt brengt mirre een zware geur voort.

De aanduiding mirre is via het Grieks afkomstig uit een Semitische taal: de wortel "mrr" betekent "bitter". Bittere mirre is vrij gemakkelijk verkrijgbaar, in tegenstelling tot zoete mirre (jahwee).

De chemische samenstelling van mirreolie is variabel. De opbrengst aan etherische olie is voor mirre ongeveer zes tot acht procent. Dat wil zeggen dat er ongeveer zestien kilogram hars nodig is voor een liter olie. De kleur van de viskeuze mirreolie kan variëren tussen geelgroen en amberkleurig. Als basisnoot wordt mirre in minieme percentages verwerkt in oriëntaalse of zwaar bloemige parfums. Overgevoeligheid voor mirre is zeldzaam, maar in hoge dosering is de stof giftig.

Mirrewas bestaat uit vaste klontjes mirre en is meestal een combinatie van twee soorten; 'heerabol' (ruw, roodbruin van kleur) en 'bisabol' (zachter, helder, geel van kleur). Drie tot tien procent van deze hars bestaat uit vloeibare mirreolie, die stroperiger wordt naarmate het ouder wordt. Deze etherische olie is verkregen door de hars op te lossen in vet. Vijfendertig procent bestaat uit de hars zelf en is oplosbaar in alcohol. Het resterende deel (vooral gom) is oplosbaar in water.

Het geslacht Mirre bevat zo'n 250 moeilijk te onderscheiden soorten. De laatste soorten werden pas ontdekt in de jaren tachtig. De geslachtsnaam "Commiphora" bestaat uit twee delen: het Griekse 'kommi' (gom, gummi, oftewel kleefstof) en 'pherein' (dragen); het betekent dus letterlijk "drager van kleefstof".

"Commiphora"-soorten zijn doorgaans sterk vertakte, bladverliezende struiken of kleine bomen, die een paar meter hoog worden (maximaal vijf meter): het zijn meestal struiken. De meeste soorten bezitten takdoornen: dit zijn takken in de vorm van een doorn, die haaks op de stengel staan en de plant een grillig uiterlijk verlenen. Bij de struikvormen is de hoofdstam meestal gebogen. De plant heeft schaarse, aromatische, drietallige bladeren, die zo'n twee centimeter lang kunnen zijn. Na de regen verschijnen geelrode of groenwitte bloemen, gevolgd door kleine bessen.

Mirre komt als wilde plant voor in droge woestijngebieden. Het komt oorspronkelijk uit Somalië, waar men het "molmol" noemt. Het is tegenwoordig te vinden in Noord-Somalië, Ethiopië, Arabië, Jemen, Zuid-Afrika, Saoedi-Arabië, het Midden-Oosten en India. Vooral in Ethiopië en Zuid-Arabië worden de struiken tegenwoordig op commerciële basis in plantages gekweekt.

Via insnijding van de stam wordt de korrelige hars verzameld. Bij de zeer hoge woestijntemperaturen sijpelt de zacht geworden hars vanzelf naar buiten. Het oogsten van de hars vindt vooral in de heetste maanden van het jaar plaats; in juli en augustus. De harsgangen lopen langzaam leeg en na de aansnijding moet de plant zes tot vierentwintig maanden met rust gelaten worden. Anders droogt de plant uit en sterft. De hars wordt gedroogd en gedestilleerd voor de olie. Voor de beroemde mirretinctuur wordt de hars opgelost in alcohol.

Mirre wordt onder andere gebruikt in de cosmetische industrie (tandpasta, mondwater) en als smaakstof in levensmiddelen en (alcoholische) dranken, zoals Bénédictine. Mirre kan zowel gebrand, opgesmeerd als ingenomen worden. In het Midden-Oosten wordt veel bittere mirre gekauwd vanwege de antiseptische werking. In de Afrikaanse volksgeneeskunde wordt het veelvuldig gebruikt om te desinfecteren.

Zowel in de oudheid als in het heden worden er vele genezende eigenschappen aan mirre toegeschreven. Het zou ontsmettend, samentrekkend (slijmhuid van tandvlees en mondholte), slijmoplossend, bloedreinigend en antiseptisch werken. De desinfecterende werking kan toegeschreven worden aan de looistoffen in de hars, maar is tevens het gevolg van de wondafdichtende werking. De hars blijft als een afsluitend laagje achter op een ingewreven wond, en er kunnen dus geen nieuwe bacteriën binnendringen.

Een greep uit de toepassingen: bestrijding van bronchitis, (zwemmers)eczeem, kloven, ringworm, rimpels, wonden, artritis, vastzittende hoest, onzuivere huid, kiespijn, hoofdpijn, onregelmatige menstruatie, (chronische) verkoudheid, aambeien, spruw, witte vloed, ontstekingen aan luchtwegen, voetschimmel, gingivitis (tandvleesontsteking), mondzweren, longaandoeningen, mondontsteking, keelontsteking en mogelijk schildklieraandoeningen.

Het gebruik van mirre kan gevaarlijk zijn tijdens zwangerschap. Dit komt doordat de chemische verscheidenheid van de stof zo groot is en men er dus nooit zeker van kan zijn wat de precieze samenstelling is.

Verder wordt mirre, net als olibanum, veel toegepast bij gebed en meditatie. Het wordt gezegd dat de geur helderheid, inzicht en innerlijke rust oproept.

Mirre werd 3700 jaar geleden voor het eerst genoemd en het is daarmee het oudst bekende parfum. De oude Egyptenaren gebruikten mirre om hun mummies te balsemen. Daarnaast werd het gebruikt als parfum, als gebitsverzorging en was het een remedie tegen vele infecties, met inbegrip van lepra en syfilis. Sommige volkeren gebruikten mirre ook bij slechte adem en tandproblemen. In de traditionele Chinese geneeskunde werd het gebruikt bij wonden en bloedingen.

In de Zuid-Arabische landen was mirrehars vroeger zeer kostbaar. Overal was er behoefte aan, in erediensten van tempels in Egypte tot in Griekenland, waar de mirre tijdens het bewind van Alexander de Grote rond 330 voor Christus was aangekomen. Er waren talrijke rookoffers met zowel mirre als wierook; offers voor de goden, om boze geesten te verdrijven en om de doden te eren. Verder werden in profane diensten ook rookoffers opgedragen aan levende mensen en was de verfrissende en prikkelende geur van de hars een welkome verschijning op feesten. Mirre werd in het verleden ook gebruikt bij de zalving van koningen, koninginnen en profeten.

Geiten die in de dorre woestijn leven zijn gek op de blaadjes van de "Commiphora". Maar ze hadden in de oudheid ook op een andere manier met mirre te maken. Hun huid werd gebruikt om mirre in te persen; de geurende olie bleef zo in de hars aanwezig en kon niet door de huid heen verdampen.

Het verhaal gaat dat Nefertete, de oogverblindende vrouw van de farao Echnaton (rond 1350 v.Chr.), gasten in het paleis een zalfkegel op het hoofd zette. Dat was een mengsel van dierlijk vet met mirrehars en andere geurende kruiden. Door de warmte van het hoofd smolt de hars en liep druppelsgewijs door het haar en over de schouders van de gasten. Op die manier maakte ze van de gasten wandelende parfums. Nefertete bewaarde de mirreharsen in stenen kastjes die later zijn opgegraven door archeologen.

Een ander verhaal vertelt over de jonge vrouw Myrrha. Zij wordt in de klassieke literatuur beschreven door de Romeinse dichter Ovidius (43 v.Chr. tot 17 na Chr.) in zijn Metamorfosen. Hij schrijft hoe zij verliefd wordt op haar eigen vader en daardoor zo met zichzelf in de knoop raakt, dat ze zelfmoord wil plegen. Maar haar voedster verijdelt dat op het laatste moment. Met een list zorgt ze ervoor dat vader Cinyras beneveld door de wijn in bed belandt, en daar in het donker een onbekende vrouw liefkoost. Dat gaat vele nachten door, totdat zijn nieuwsgierigheid de kop opsteekt en hij uiteindelijk een toorts aansteekt om de vrouw te kunnen zien. Tot zijn schrik kijkt hij recht in de ogen van zijn dochter. Hij rent met getrokken zwaard achter haar aan om haar te vermoorden. Myrrha vlucht de woestijn in en verblijft daar negen maanden, hoogzwanger van haar vader. Ze is zo wanhopig dat ze de goden vraagt om haar niet langer als een mens door het leven te doen gaan. Haar gebed wordt verhoord en ze verandert in een doornige struik die voortaan haar naam zal dragen en zo huilt ze bittere tranen. Die druipen van haar takken in de vorm van kleine glinsterende bolletjes hars. Na vreselijke pijnen, geholpen door de maangodin, scheurt de stam van de struik overlangs open en komt er het mooiste kind uit dat de wereld ooit heeft gekend: Adonis. Zijn schoonheid heeft hij mede te danken aan de gewoonte om zich met mirre in te zalven en zo mooi is hij dat zelfs de godin van de liefde op hem verliefd wordt. Myrrha kan haar zoon niet vasthouden en ze moet voorgoed afscheid van hem nemen. Vanwege dat verdriet blijft ze altijd bittere tranen wenen.

Van mirre wordt al sinds de oudheid aangenomen dat het de spiritualiteit bevordert en versterkt, en het heeft al eeuwen een religieuze betekenis.

Mirre werd veelvuldig gebruikt in de oude Egyptische zonnestad Heliopolis, op de plek waar nu Caïro ligt. Daar werd dagelijks mirre verbrand op het hoogtepunt van de middag als de zonnegod zijn hoogste kracht had bereikt. Daarbij gebruikten de priesters een speciaal mengsel van kruiden, dat ze 'kyphi' noemden. In de zuidelijker gelegen plaats Karnak, aldus de inscripties op de tempelmuren aldaar, was het gebruikelijk deze rookoffers te brengen tijdens de zonsopkomst. De Egyptenaren gebruikten zoveel mirre dat de lucht langs de Nijl er zwanger van was. Niet alleen de hars, ook complete bomen werden geïmporteerd en in de tempeltuinen geplant. Daarmee kon de hars worden gewonnen die in grote hoeveelheden nodig was om de doden mee te mummificeren. Kilo's mirre gebruikten de balsemers om de buik-, borst- en schedelholtes van de overleden farao's en hogepriesters te vullen. Toen in 1922 het graf van Toetanchamon werd geopend, kwamen er verzegelde stenen kruiken en potten tevoorschijn die bij opening nog steeds sterk geurende mengsels bezaten van mirre en andere harsachtige stoffen, tweeëndertig eeuwen na de verzegeling van het graf. Deze substanties bleken voor 90 procent uit dierlijk vet en voor 10 procent uit mirrehars en andere kruiden te bestaan. Zelfs heilige dieren werden gebalsemd met mirre en rozemarijn, vanwege de conserverende werking van deze planten. Dat was ook aan de middeleeuwers bekend, want daar schreven de geneesheren soms mummie-extracten als medicijn voor tegen de meest uiteenlopende kwalen. Dat waren aftreksels van de zwachtels van mummies, die ooit waren gedrenkt in een waterige oplossing van mirreharsen. Bij het medicinaal voorschrijven van deze 'mummie-lappen' hadden de middeleeuwers de magie van de mummie op het oog, maar het is waarschijnlijk de gunstige werking van de mirre geweest die de geneeskracht veroorzaakte.

In de Bijbel wordt mirre meermaals genoemd. De wijzen uit het Oosten gaven behalve goud en wierook ook mirre aan Jezus. Het laatste werd gegeven als symbool voor het lijden van het kind, want in die tijd stond mirre symbool voor lijden en dood. Voordat Jezus aan het kruis hing, wilde men hem mirre geven, opgelost in wijn, om zijn lijden te verzachten, toen hij dat proefde heeft hij het geweigerd te drinken. Nadat hij van het kruis was genomen werd hij door Jozef van Arimathea en Nicodemus met honderd pond mirre en aloë bedekt.

In het Bijbelboek Hooglied, een minnelied van Salomo, is op meerdere plaatsen sprake van mirre:


</doc>
<doc id="117438" url="https://nl.wikipedia.org/wiki?curid=117438" title="Somatisatiestoornis">
Somatisatiestoornis

De somatisatiestoornis (eerder ook bekend als het syndroom van Briquet) is een psychische aandoening die in het DSM-IV is ingedeeld bij de somatoforme stoornissen. Het is een chronisch geestelijk lijden dat zich onder andere uit in het hebben van vele lichamelijke symptomen. Kenmerkend bij patiënten met een somatisatiestoornis is dat ze veel aandacht vragen voor de lichamelijke symptomen en minder geneigd zijn te kijken naar andere factoren die de klachten kunnen beïnvloeden, zoals psychologische en sociale factoren. Ze bezoeken vele medische specialisten en voelen zich regelmatig niet begrepen. 

De aandoening gaat vaak samen met andere psychische ziektebeelden, bijvoorbeeld klinische depressie, angststoornissen, persoonlijkheidsstoornissen en de paniekstoornis, waardoor de diagnose uiterst moeilijk te stellen is. Opvallend is dat de aandoening bij tien keer zoveel vrouwen als mannen voorkomt.

Als er geen diagnose is gesteld, zal een kleine groep doen aan doktershopping.


</doc>
<doc id="117495" url="https://nl.wikipedia.org/wiki?curid=117495" title="Cytoskelet">
Cytoskelet

Het cytoskelet bestaat uit verschillende soorten polymeren van eiwitten in cellen, die samen zorgen voor stevigheid, vorm en beweeglijkheid.

Het cytoskelet in eukaryote cellen bestaat uit drie typen filamenten:
De eerste twee typen komen in alle typen cellen voor, terwijl de intermediare filamenten celspecifiek zijn.

De microfilamenten kunnen onder andere actinefilamenten zijn of myofibrillen. Actinefilamenten zijn opgebouwd uit actine-monomeren en zijn onder de rasterelektronenmicroscoop duidelijk te zien als kleine strengen met een diameter van 7 nanometer. Een microfilament kan als het ware bewegen door verplaatsing van de actine-deeltjes, doordat er aan één uiteinden deeltjes afgaan en aan het andere uiteinden er weer bij op komen. Deze filamenten bevinden zich over het algemeen in de buurt van de celmembraan en bedienen de cel van vorm en beweeglijkheid. Microfilamenten dragen de spanning van de cel.

De microtubuli zijn buisachtige structuren met een dikte van ongeveer 25 nanometer. Microtubuli zijn opgebouwd uit ketens van tubulinedimeren die samen een buis vormen. Microtubili zijn in principe opgebouwd uit ringen. Deze ringen bestaan uit ieder 13 monomeren.
Deze filamenten zijn meestal aan één kant verbonden aan het centrosoom, van waaruit verschillende tubuli in alle richtingen uitstralen. Microtubuli zijn belangrijk bij de celdeling, waar ze de chromosomen uit elkaar trekken. Ook zijn ze erg belangrijk voor het transport van vesikels door de cel.

De intermediaire filamenten bestaan uit polymeren van eiwitten die specifiek zijn voor celtypen, met een diameter van 8-12 nanometer. Zo bestaan deze filamenten bij neuronen uit andere eiwitten dan bijvoorbeeld in rode bloedcellen of fibroblasten. Ze verrichten verschillende functies, afhankelijk van het celtype. Evenals de microfilamenten dragen de intermediaire filamenten de spanning van de cel.

Onderdelen van het cytoskelet hebben een polariteit: alle filamenten hebben een plus- en een minkant, behalve de intermediaire filamenten. Aan de pluskant vindt polymerisatie van de filamenten plaats en dus groei, terwijl aan de minkant depolymerisatie plaatsvindt. De groei van de filamenten wordt dus bepaald door de snelheid van de polymerisatie aan de pluskant en depolymerisatie aan de minkant. Wanneer polymerisatie overheerst zal het filament groeien, anders blijft de lengte stabiel of krimpt het filament.

Naast de vorm en stevigheid die het verschaft, dient het ook als geleide voor organellen die door de cel vervoerd moeten worden. Zo worden de blaasjes met neurotransmitter vanuit het cellichaam door het axon naar de synaps getransporteerd langs de tubuli. Dit kan doordat de blaasjes gebonden zijn aan speciale eiwitten genaamd kinesines en over de filamenten wandelen.


</doc>
<doc id="117553" url="https://nl.wikipedia.org/wiki?curid=117553" title="Monoamine-oxidaseremmer">
Monoamine-oxidaseremmer

Monoamino-oxidaseremmers, oftewel MAO-remmers, blokkeren de werking van monoamino-oxidase (MAO). Monoamino-oxidase is een verzamelnaam voor een groep enzymen die verantwoordelijk zijn voor de afbraak van monoaminen in het lichaam. Monoaminen, zoals (nor)adrenaline, serotonine en dopamine spelen een belangrijke rol in het lichaam, onder meer bij de regeling van bloeddruk, stemming en motoriek.

In 1951 werden isoniazide en iproniazide getest of ze bruikbaar waren voor de behandeling van tuberculose. Dat bleek het geval, maar daarnaast bleek iproniazide een anti-depressieve werking te hebben. Deze bleek samen te hangen met een MAO-remmend effect.
In 1957 kwamen de eerste MAO-remmers op de markt. Een groot nadeel van MAO-remming bleek dat een voedingsbestanddeel als tyramine, dat zich onder andere in kaas bevindt, bij gebruik van een MAO-remmer levensgevaarlijke bloeddrukverhoging kon veroorzaken. Vanwege de vele bijwerkingen werden vanaf 1964 de MAO-remmers weer van de markt gehaald. In de jaren tachtig werden patiënten die alleen met deze middelen te helpen waren, er klinisch weer op ingesteld, waarbij een dieet werd voorgeschreven. Eén van degenen die alleen hiermee te helpen bleek, was de emeritus hoogleraar psychiatrie P.C. Kuiper, die in betere tijden zelf ernstig tegen deze middelen gewaarschuwd had.

MAO-remmers blokkeren de werking van MAO, dus het afbreken van monoaminen, waaronder de neurotransmitters serotonine, noradrenaline en dopamine.
Serotonine en Noradrenaline blijken een rol te spelen bij het ontstaan van klinische depressies en serotonine ook bij het ontstaan van angststoornissen.
Dopaminetekort speelt vooral een rol bij de ziekte van Parkinson.
MAO A breekt vooral noradrenaline en serotonine af;
MAO B breekt tyramine en dopamine af.

MAO-remmers binden zich niet direct aan het MAO-enzym. Aan het MAO-enzym zit nog een co-enzym gebonden, namelijk het flavine-adenosine-dinucleotide (of FAD). De MAO-remmers binden zich aan dit co-enzym, waardoor de werking van het MAO-enzym geremd wordt. Daardoor worden de monoaminen minder of trager afgebroken, en blijven ze derhalve langer of beter werkzaam.
Klassieke "irreversibele" MAO-remmers maken het enzym definitief onwerkzaam. De activiteit komt pas op gang als er na een week of drie nieuw enzym is aangemaakt.
De werking van de nieuwe MAO-remmers is omkeerbaar (reversibel); ze gaan na enige tijd vanzelf van het co-enzym af. Toch geldt nog steeds een waarschuwing voor de tyramine in oude kaas.

Klassieke MAO-remmers, tranylcypromine en fenelzine, zijn in Nederland alleen met een bewustzijnsverklaring te verkrijgen.
Het nuttigen van tyraminerijke levensmiddelen zoals kaas (vooral oude kaas en schimmelkaas), zuurkool en bier tijdens het gebruik van klassieke MAO-remmers is erg gevaarlijk (ook bekend als het 'kaas-effect'). Om deze reden worden klassieke MAO-remmers nauwelijks nog gebruikt, alleen nog als laatste 'redmiddel'.
Deze middelen zijn niet geregistreerd. De apotheker levert ze alleen af als er een verklaring is, waarop arts en patiënt te kennen geven dat het een ongeregistreerd middel betreft, de zogenaamde artsenverklaring.
Een voordeel van de moderne middelen is, dat ze veel selectiever zijn dan de klassieke MAO-remmers. Er zijn twee verschillende types MAO-enzymen: MAO-A en MAO-B. Uit onderzoek is gebleken dat vooral de remming van MAO type A zorgt voor de anti-depressieve werking. MAO-B remmers worden bij de ziekte van Parkinson gebruikt.
Men zal combinatie van elke MAO-remmer, ook de selectieve, met andere psychofarmaca zo veel mogelijk vermijden.


</doc>
<doc id="117638" url="https://nl.wikipedia.org/wiki?curid=117638" title="Nagebootste stoornis">
Nagebootste stoornis

Een nagebootste stoornis is een psychische aandoening waarbij de patiënt zichzelf of anderen "bewust" letsel toebrengt of ziektebeelden fingeert om aandacht te krijgen. In tegenstelling tot simulatie is de motivatie van diepgaande psychologische aard en niet uitsluitend materieel of rationeel. Er zijn bijvoorbeeld mensen die graag de rol van patiënt spelen of zich alleen in zorgcentra of ziekenhuizen thuis voelen. Men spreekt dan ook wel eens van "ziekenhuisverslaving". Er is dus geen externe bekrachtiging voor het gedrag. De gedragingen van de patiënt zijn opzettelijk, vrijwillig en doelbewust, maar hij heeft er geen controle over, het is eerder compulsief. De patiënt weet wat hij doet, maar niet waarom. Verder moet er onderscheid gemaakt worden met een somatoforme stoornis waar de klachten niet bewust of vrijwillig worden nagebootst.

Deze aandoening is vaak geassocieerd met een ernstige persoonlijkheidsstoornis.

Men kan een patiënt verdenken van een nagebootste stoornis indien:

Het DSM-IV deelt de stoornis in naar psychische symptomen, lichamelijke symptomen of een mengvorm daarvan. Bekende typen zijn:

Sommigen menen dat ook het syndroom van Ganser als nagebootste stoornis gezien dient te worden.

Zie voor "onbewuste" symptomen: Somatoforme stoornis.


</doc>
<doc id="117892" url="https://nl.wikipedia.org/wiki?curid=117892" title="Conversiestoornis">
Conversiestoornis

Een conversiestoornis is een psychische aandoening die zich op verschillende manieren kan uiten. De oorzaak ligt in acute stress door angst of woede die de persoon niet kan verwerken. Door de spanningen die hierbij optreden, schakelen de hersenen bepaalde lichamelijke functies uit, zodat de patiënt de stress niet meer ervaart. Hierdoor ontstaat het beeld dat kan lijken op een neurologische ziekte. De patiënt is zich niet bewust van het proces en maakt zich er vaak niet veel zorgen over, op anderen maakt de patiënt de indruk dat deze zich niet emotioneel betrokken voelt bij zijn beperkingen. In het DSM-IV is de aandoening ingedeeld bij de somatoforme stoornissen.

Overigens is er voor de conversiestoornis geen objectief bewijs. Voor deze aandoening kunnen geen biomarkers worden vastgesteld noch een duidelijke pathogenese worden gegeven. Daarbij gaat de definitie ervan uit dat er geen somatische oorzaak voor de klachten te vinden is, in de veronderstelling dat alle functionele neurologische afwijkingen gekend zijn. 

Een conversiestoornis kan vele vormen aannemen, maar de meest voorkomende zijn verlamming van de ledematen, problemen met gezicht of gehoor, algemene vermindering van de zintuiglijke waarneming en verlies van het spraakvermogen. Ook kunnen motorische stoornissen of stuipen optreden. Het komt voor dat klachten snel verdwijnen als de patiënt in het ziekenhuis wordt opgenomen, maar vaak keren deze later weer terug.

Voor de diagnose gesteld kan worden, moet eerst worden nagegaan of er een somatische oorzaak te vinden is en, zo niet, of de patiënt bewust klachten fingeert. Hierna kan een psycholoog door middel van therapie proberen de psychologische oorzaak te achterhalen. Overigens valt het bewust imiteren van aandoeningen onder een andere psychische stoornis, namelijk de nagebootste stoornis.

In 2011 kregen enkele leerlingen van een school in New York plots de symptomen van het syndroom van Gilles de la Tourette. De school en omgeving werden getest op allerlei giftige stoffen, maar er werd niets verdachts gevonden. In januari 2012 kregen nog meer leerlingen de symptomen en zelfs volwassenen, die verder geen relatie hadden met de school, vertoonden het gedrag. Na maanden onderzoek bleek dat al deze mensen een conversiestoornis hadden ontwikkeld ten gevolge van massahysterie.


</doc>
<doc id="117972" url="https://nl.wikipedia.org/wiki?curid=117972" title="Megalomanie">
Megalomanie

Megalomanie is in de psychologie de wetenschappelijke term voor grootheidswaan.

Wie megalomaan is, ziet zichzelf als belangrijker of machtiger dan zijn omgeving of schrijft zichzelf bijzondere talenten toe. Soms is megalomanie een uiting van een sterk gevoel van eigenwaarde, maar de oorzaak kan ook zijn dat iemand zichzelf eigenlijk minderwaardig, onbetekenend of onbelangrijk vindt. In dit geval is de megalomanie een verdedigingsmechanisme van de psyche. De megalomaan sublimeert dan zijn minderwaardigheidscomplex in het tegendeel daarvan.

Vaak kan iemand met grootheidswaan in eerste instantie innemend en charmant zijn en de aandacht van zijn omgeving krijgen, maar later ebt de bewondering weg en maakt plaats voor irritatie.

Als iemand die megalomaan is ernstige problemen ondervindt in het sociale verkeer (op het werk et cetera) en niet meer goed kan functioneren, dan kan er sprake zijn van een psychische aandoening: bijvoorbeeld een waanstoornis of schizofrenie. In dit geval kan iemand zich inbeelden onverslaanbaar te zijn of een belangrijke maatschappelijke positie in te nemen, bijvoorbeeld speciaal adviseur van het staatshoofd. Het komt ook voor dat iemand zichzelf als een bestaande persoon beschouwt, doorgaans iemand met macht en aanzien. De echte persoon wordt dan beschouwd als oplichter.

Een bekende en groot megalomaan uit de Oudheid was Commodus, de enige overlevende zoon van Marcus Aurelius Antoninus Augustus. Zowel Commodus als Marcus Aurelius zijn personages in de film Gladiator waar duidelijk de megalomanie van Commodus te zien is. Dit is uiteraard maar een film, maar de megalomanie van Commodus is in veel teksten te lezen en daar is het personage dan ook op gebaseerd.

Toen Commodus in 177 de macht kreeg veranderde hij de namen van de kalender in zijn verworven titels, de namen werden Lucius, Aelius, Aurelius, Commodus, Augustus, Herculeus, Romanus, Exsuperatorius, Amazonius, Invictus, Felix, en Pius. Hij ging nog verder en hernoemde Rome in Colonia Commodiana. Het volk begon te morren toen hij zichzelf de nieuwe Romulus ging noemen. Uiteindelijk werd hij vergiftigd en post mortem ook nog gewurgd om zeker van zijn dood te zijn. Dit toont aan dat megalomanie enorme irritatie kan opwekken bij de omgeving van de megalomaan.

Vaak is de waan van religieuze aard. Zo kan iemand zich beschouwen als boodschapper van een god en zichzelf een goddelijke status toedichten. Deze vorm van grootheidswaan, die aan de basis van sektes en dictaturen ligt, komt onder andere voor in het Jeruzalem-syndroom.


</doc>
<doc id="118036" url="https://nl.wikipedia.org/wiki?curid=118036" title="Harm Dost">
Harm Dost

Harm Dost (1948) is een voormalige Arnhemse drugsdealer. Hij kwam in het nieuws in 1976 en 1986, toen hij – omdat hij in Arnhem softdrugs had verkocht aan Duitsers – in de Bondsrepubliek Duitsland tot langdurige gevangenisstraffen werd veroordeeld.
Dost was in de jaren zeventig de oprichter van "Fools Paradise" aan de Hommelseweg in Arnhem, een softdrugs-verkooppunt dat tot 2006 heeft bestaan. Hij noemde zich hulpverlener en verkocht ook aan Duitsers (als onderdeel van hun therapie), waarvoor hij in Duitsland in 1976 tijdens een bezoek als toerist gearresteerd werd en voor de rechtbank in Kleef uiteindelijk drie jaar en negen maanden cel kreeg opgelegd. De Nederlandse regering vroeg om zijn uitlevering; uiteindelijk werd hij in februari 1977 de grens overgezet, zodat hij anderhalf jaar gevangenis had uitgezeten.

In 1984 werd hij in Spanje gearresteerd, nadat Duitsland een internationaal arrestatiebevel had uitgevaardigd. In 1986 kreeg hij in Duitsland tien jaar gevangenisstraf opgelegd. In hoger beroep werd dit vonnis vernietigd omdat de Nederlandse justitie ten onrechte dossiers aan de Duitsers beschikbaar had gesteld. Uiteindelijk werd hij op 30 oktober 1987 tot één jaar en negen maanden celstraf veroordeeld. Hij kwam die dag meteen vrij omdat het voorarrest al veel langer had geduurd. 

Zijn arrestaties en gevangenschap hebben de gemoederen lang beziggehouden. Het liberale klimaat in Nederland ten opzichte van softdrugs werd door de Duitsers niet gedeeld. 

In 1986 interpelleerde senator Joop Vogt de ministers Van den Broek en Korthals Altes over de zaak Dost. Dost was uitgeleverd aan Duitsland, terwijl hij in Nederland al was veroordeeld voor drugsbezit.


</doc>
<doc id="118272" url="https://nl.wikipedia.org/wiki?curid=118272" title="Pijnstoornis">
Pijnstoornis

Een somatoforme pijnstoornis is een psychische aandoening waarbij de patiënt acuut of chronisch lichamelijk pijn lijdt. Bij onderzoek is echter geen lichamelijke oorzaak te vinden is en ook geen bewijs dat de pijn met opzet wordt nagebootst. De aandoening wordt ook wel psychogene pijn genoemd. In het DSM-IV is de aandoening ingedeeld bij de somatoforme stoornissen.

De klachten kunnen zich in alle lichaamsdelen voordoen, maar het meest gebruikelijk zijn de rug, het hoofd, de buik en de borst. Soms zijn patiënten erg terughoudend in het erkennen van psychische oorzaken en werken niet altijd mee aan therapie.

In bepaalde gevallen kan wel een lichamelijke oorzaak worden gevonden, maar zijn de klachten veel erger dat bij het ziektebeeld verwacht kan worden.


</doc>
<doc id="118330" url="https://nl.wikipedia.org/wiki?curid=118330" title="Vaktherapie">
Vaktherapie

Vaktherapie, voorheen creatieve therapie, is de overkoepelende naam voor dramatherapie, beeldende therapie, muziektherapie, danstherapie, tuintherapie en psychomotorische therapie. Een vaktherapeut is gespecialiseerd in minimaal één medium. In de behandeling staan vooral doen en ervaren centraal. Deze non-verbale vorm van geestelijke gezondheidszorg is een specialistische vorm van hulpverlening die erop gericht is veranderings-, ontwikkelings- en/of acceptatieprocessen te bewerkstelligen.

Aan vaktherapie liggen verschillende theorieën ten grondslag. De "analoge-procestheorie" of "creatieve-procestheorie" is er daar een van. Volgens deze theorie kan er door middel van een creatief medium zoals muziek, beeldende vorming of drama therapeutisch worden gewerkt zonder verbale reflectie.

In Amerika zou men als grondleggers Margret Naumburg en Edith Kramer kunnen aanwijzen. Deze vrouwen begonnen kunst te gebruiken in hun therapieën. Hoewel hun manier van denken over kunst als therapie heel anders was. Naumburg zag kunst als een uiting van “symbolisch spreken”, gevormd door het onderbewustzijn. Zij speelde een grote rol in de behandeling van haar cliënten, terwijl Kramer een rol meer op de achtergrond innam.

In dezelfde tijd kwam op verschillende plaatsen in Amerika hetzelfde idee op. “Wat nou als we creativiteit inzetten in onze therapieën?” Deze ontwikkeling zorgde ervoor dat een aantal Amerikaanse psychologen, zonder dat ze het van elkaar wisten, begonnen met creatieve therapie. Pas later, toen de communicatie verbeterde, hoorden ze van andermans therapieën. en zagen ze de vergelijkingen tussen de behandelmethodes.

De “grootvader” van de creatieve therapie in Engeland was kunstenaar Adrian Hill. Hij kwam achter de werking van kunst als therapie toen hij in 1942 zijn ervaringen met de ziekte tuberculose in een schilderij probeerde vast te leggen. Hoewel creatieve therapie in Engeland in dezelfde periode ontstond, duurde het langer voordat het geaccepteerd werd.

De verdeling tussen de verschillende media (drama, beeldend, muziek, dans en tuin) kwam pas later, toen de behoefte aan een onderscheid ontstond.

Vaktherapie wordt vooral toegepast voor mensen met psychiatrische stoornissen en psychosociale problematiek. Het is een handelings- en ervaringsgerichte vorm van therapie: de door de cliënt opgedane ervaringen in vaktherapie leiden tot nieuwe vaardigheden en inzichten die praktisch toepasbaar zijn in het dagelijks leven. Deze vaardigheden kunnen liggen op emotioneel, cognitief, sociaal of lichamelijk gebied. De ervaring doet de cliënt op door te handelen in het medium, door het medium waar te nemen en (waar mogelijk) te reflecteren over de ervaringen in en naar aanleiding van het medium. Aan de hand van overeengekomen behandeldoelen werkt de creatief therapeut methodisch. Het resultaat van de therapie kan bijvoorbeeld verwerking, verrijking of inzicht zijn en ook verbetering van het cognitieve of lichamelijk functioneren.
Daarnaast kan creatieve therapie een bijdrage leveren aan observatie en diagnostiek.

De therapeuten werken in de geestelijke gezondheidszorg, de algemene gezondheidszorg, de zorg voor verstandelijke en lichamelijk gehandicapten, de revalidatie, de verslavingszorg, het speciaal onderwijs, de jeugdhulpverlening, de zorg voor ouderen, specifieke werkvelden (zoals bijvoorbeeld hulp aan vluchtelingen) en in zelfstandige praktijken.

De opleiding voor psychomotorisch (kinder)therapeut, dramatherapeut, danstherapeut, muziektherapeut en beeldend therapeut kan in Nederland worden gevolgd aan:

Om toegelaten te worden tot de opleidingen moet men eerst deelnemen aan een selectiebijeenkomst. In deze preselectie wordt gekeken of de kandidaat voldoende vaardigheden en affiniteit heeft met het medium voor gebruik in therapie.

Masteropleidingen in Nederland:

In België bestaan drie bachelor-na-bachelor opleidingen creatieve therapie:

Het Lemmensinstituut is gespecialiseerd op Master-niveau voor muziektherapie.

In 2006 ontstond in Nederland de Federatie Vaktherapie als vereniging voor creatieve therapie en psychomotorische therapie (voorheen De Nederlandse Vereniging van Creatief Therapeuten, NVCT, die in 2006 is opgeheven). Sindsdien wordt creatieve therapie vaktherapie genoemd.

De Federatie Vaktherapeutische Beroepen, opgericht op 14 maart 2006, is de overkoepelende organisatie van de vaktherapeutische beroepsverenigingen in Nederland. De FVB kent een eigen beroepsregister. Dit register wordt beheerd door de SRVB. Om opgenomen te worden in het register moet een vaktherapeut minimaal een erkende hbo-opleiding en een supervisietraject hebben afgerond, en beschikken over voldoende werkervaring. De FVB vaktherapeuten handelen vanuit een gezamenlijke beroepscode en zetten zich in voor de vergoeding van behandelingen door zorgverzekeraars. De zes beroepsverenigingen die lid zijn van de FVB zijn:



</doc>
<doc id="118480" url="https://nl.wikipedia.org/wiki?curid=118480" title="Milt">
Milt

De milt is een orgaan dat voorkomt bij gewervelde dieren. De milt is onderdeel van het lymfesysteem, maar anders dan lymfeklieren, opgenomen in de bloedcirculatie. De milt kan worden gezien als de lymfeklier van het bloed. In de milt worden plasmacellen gevormd uit B-lymfocyten en worden rode bloedcellen afgebroken en het daarbij vrijkomende ijzer opgeslagen, maar de milt bevat ook een zeker reservoir aan bloed. Ook draagt de milt bij aan de verwijdering van afvalstoffen uit het bloed. De milt is niet per se onmisbaar en kan dus zo nodig operatief verwijderd worden (splenectomie). Wel is zonder milt de afweer tegen gekapselde bacteriën zoals de pneumokok, meningokok en de Hib ("Haemophilus influenzae") minder goed. Voor een splenectomie wordt daarom zo mogelijk eerst hiertegen gevaccineerd.

Er is onderzoek dat aantoont dat de milt een belangrijke rol speelt bij herstel na bijvoorbeeld een hartaanval en dat de milt een belangrijke bron is van monocyten.

Bij de mens bevindt de milt zich in de linker bovenhelft van de buik, onder het middenrif en achter de maag. Bij een normaal individu is de milt ongeveer 125 × 75 × 50 mm groot met een gewicht van 150 à 250 gram.

Bekend is de zogenaamde milt-index die de grootte aangeeft van de (vergrote) milt bij kinderen die lijden aan malaria.

Een theorie zegt, dat het bekende verschijnsel van de "steek in de zij" bij overmatige fysieke inspanning het gevolg is van samentrekking van de milt bij zuurstoftekort om extra rode bloedcellen in de bloedbaan te brengen. Dit effect is echter zo minimaal dat deze hypothese niet kan worden bewezen.

De milt wordt ook wel het spleen genoemd (zoals in het Engels, Latijn: "splen"; Grieks: "splèn") en werd beschouwd als de zetel van de zwaarmoedigheid. Daarom spreekt men wel van ""het spleen hebben"", of ""aan het spleen lijden"", als men de licht-depressieve gemoedstoestand wil beschrijven, waar men zich niet goed raad bij weet. In het Engels gaat men nog verder en betekent "spleen" ook woede: "a fit of spleen" = een woedeaanval, "vent one's spleen" = zijn gal spuwen - maar dat is in het Nederlands weer een product van een ander orgaan.

Gescheurde milt


</doc>
<doc id="118528" url="https://nl.wikipedia.org/wiki?curid=118528" title="Fenol">
Fenol

Fenol of hydroxybenzeen, vroeger ook wel "carbolzuur" of "carbol" genoemd, is een organische verbinding bestaande uit een benzeenring waarvan één waterstofatoom is gesubstitueerd door een hydroxylgroep (OH). Fenol is daarom een aromatische alcohol. In oudere teksten wordt fenol soms "benzol" genoemd, al is dit een germanisme: in het Duits wordt met "benzol" de stof benzeen aangeduid.

Fenol is de naamgever van de fenolen, een groep aromatische verbindingen die een of meer OH-groepen rechtstreeks op de benzeenring gesubstitueerd heeft staan. Voorbeeld van dergelijke verbindingen zijn cresol en xylenol. Bij kamertemperatuur is fenol een kristallijne, vluchtige vaste stof met een kenmerkende geur.

Fenol is een van de belangrijkste industriële chemicaliën; de wereldwijde productie in 2004 was ongeveer 7,7 miljoen ton.

Fenol is een van de verbindingen die bij de fractionele destillatie van steenkoolteer ontstaan. Dit was de voornaamste bron van fenol voor de Eerste Wereldoorlog. Nadien werden specifieke synthesemethoden ontwikkeld, waarvan het cumeenproces commercieel het belangrijkst is.

De synthese van fenol op industriële schaal gebeurt in het cumeenproces, ook wel het Hock-proces genoemd. De grondstoffen zijn benzeen, propeen en zuurstofgas. Met benzeen en propeen wordt cumeen gevormd. Dat wordt met luchtzuurstof geoxideerd tot cumeenhydroperoxide, dat onder invloed van zwavelzuur gesplitst wordt in fenol en aceton. De netto-reactie is:

Meer dan 90% van alle fenol (en aceton) wordt via dit proces geproduceerd.

Een ander, niet meer gebruikt, industrieel proces voor de productie van fenol is het Raschig-Hooker-proces. Hierin wordt benzeen eerst met zoutzuur en zuurstofgas omgezet in chloorbenzeen (dit is een oxychlorering):

Als katalysator fungeert koper(II)chloride samen met aluminiumhydroxide. Het monochloorbenzeen wordt in een tweede stap met stoom op hoge temperatuur gehydrolyseerd tot fenol en zoutzuur:

De globale reactievergelijking is dus:

Het zoutzuur dat in de tweede stap ontstaat, wordt verbruikt tijdens de eerste stap, zodat een gesloten cyclus ontstaat. Nadelen van dit proces zijn het ontstaan van het erg corrosieve zoutzuur, en de hoger gechloreerde bijproducten die bij de oxychlorering ontstaan. Het is daarom verdrongen door het cumeenproces.

Naast beide processen die commericeel belangrijk zijn of waren, bestaan er nog andere mogelijkheden om fenol te bereiden. Een eerste methode is de omzetting van aniline in een aromatisch diazoniumzout met behulp van natriumnitriet en zoutzuur. Dit diazoniumzout wordt vervolgens behandeld met water, onder afsplitsing van stikstofgas en waterstofchloride:

Een tweede mogelijkheid is de behandeling van benzeensulfonzuur met een hydroxide, zoals natriumhydroxide, bij verhoogde temperatuur:

Door shikiminezuur in water te verwarmen tot dicht bij de kritische temperatuur (circa 350°C), wordt het gearomatiseerd, waarbij fenol als voornaamste reactieproduct wordt gevormd. Omdat shikiminezuur door "Escherichia coli" (een bacteriesoort) uit glucose geproduceerd wordt, zou dit een mogelijkheid bieden om fenol te maken zonder het kankerverwekkende benzeen.

De hydroxylgroep in fenol kan associaties oproepen met die van de alkanolen. Op grond daarvan zou men geen echt zure eigenschappen verwachten van fenol. De p"K"-waarde is echter zo groot dat zelfs titratie met natriumhydroxide in water mogelijk is. De negatieve lading van het anion dat ontstaat bij deprotonering van fenol, het fenolaat-anion, kan namelijk in de benzeenring gedelokaliseerd worden, zodat een zekere mate van stabilisatie optreedt. Als elektronenzuigende substituenten aanwezig zijn wordt de verbinding zelfs echt zuur, omdat de negatieve lading naar deze substituenten kan gelokaliseerd worden. Een voorbeeld is 2,4,6-trinitrofenol oftewel picrinezuur, dat met een p"K" van 0,38 zo'n 24.000 keer sterker is dan azijnzuur.

Een ander gevolg van de relatief grote zuursterkte is dat, hoewel fenol niet echt in water oplost, de oplosbaarheid in een basisch milieu door de vorming van het fenolaat-anion wel opmerkelijk groter is. De fenolische OH-groep is een sterke ortho-pararichter waardoor elektrofiele aromatische substitutie op de parapositie betrekkelijk eenvoudig verloopt. Vooral substitutiereacties met elektrofielen zoals het nitrosyl- of het nitroniumkation verlopen altijd volledig.

Fenol is een verbinding met zeer veel toepassingen in de organische synthese, het is dan ook een grondstof voor zeer veel kunststoffen (fenolharsen zoals bakeliet) en geneesmiddelen. 

Fenol is onder meer een grondstof voor:

Fenol is giftig bij opname door de mond, bij inhalatie en huidabsorptie. Tijdens de Tweede Wereldoorlog werden in diverse concentratiekampen duizenden gevangenen vermoord door middel van injecties met fenol. Er is echter ook een nuttige toepassing van fenol: men kan een storende spasme ten gevolge van spasticiteit behandelen door een veel lagere dosis in water opgelost rond een zenuw te injecteren. Hierdoor wordt de zenuw verzwakt of zelfs uitgeschakeld waardoor de storende zenuwprikkels niet bij de spier kunnen aankomen. Dit proces heet fenoliseren van een zenuw.

Het corrosieve karakter van fenol is vergelijkbaar met dat van waterstoffluoride.



</doc>
<doc id="118577" url="https://nl.wikipedia.org/wiki?curid=118577" title="Hypochondrie">
Hypochondrie

Hypochondrie is een psychische aandoening die in het DSM-IV is ingedeeld bij de somatoforme stoornissen. Een andere term voor de aandoening is ziektevrees. Wie aan hypochondrie lijdt, heeft een chronische preoccupatie of een overmatige angst om een ernstige lichamelijke ziekte te hebben, terwijl hiervan uit onderzoek niets blijkt. De persoon kan vaak de locatie, ernst en duur van de symptomen gedetailleerd aangeven, maar deze zijn door een arts niet als een duidelijk lichamelijk ziektebeeld te herkennen. Als de patiënt daadwerkelijk een (lichte) ziekte heeft, interpreteert hij het ziektebeeld als veel ernstiger dan het in werkelijkheid is. Als een arts de patiënt heeft onderzocht en de patiënt geruststelt, vreest de patiënt dat de arts de ware oorzaak niet heeft kunnen vinden. Omdat de patiënt er sterk van overtuigd is dat er iets mis is, zijn behandeling en herstel vaak gecompliceerd. Bij hypochondrie hoort het somatiseren; het verlichamelijken van emotionele klachten.

Hypochondrische symptomen kunnen optreden als onderdeel van een ander ziektebeeld, bijvoorbeeld een angststoornis. Er is dan meestal sprake van een ander type klachten. 



</doc>
<doc id="118656" url="https://nl.wikipedia.org/wiki?curid=118656" title="Hoofdhaar">
Hoofdhaar

Hoofdhaar is de benaming voor haar dat op het hoofd van mensen groeit. Gemiddeld groeien er tussen de 90.000 en 150.000 haren op de menselijke schedelhuid, maar dit hangt af van genetisch bepaalde factoren. Deze haren groeien gemiddeld 0,3 millimeter per dag, wat neerkomt op ongeveer 1 centimeter per maand. Net als het overige lichaamshaar, groeit ook het hoofdhaar volgens de zogenaamde haarcyclus. Hoofdhaar bestaat uit het eiwit keratine.

Hoofdhaar groeit ten opzichte van de rest van de menselijke lichaamsbeharing het snelst. Bij mannen kan het hoofdhaar 40-50 centimeter lang worden, bij vrouwen kan dit oplopen tot 70-80 centimeter. Haar groeit niet oneindig, wat betekent dat lengtes van meer dan een meter niet snel voorkomen. Ook dit heeft weer te maken met de haarcyclus, die voor iedere haar verschilt: tot aan de haaruitval kan een haar twee tot zes jaar groeien. Vervolgens kan maximaal twaalf keer een nieuwe haar worden aangemaakt. Dat betekent dat sommige mensen, vooral mannen, eerder met kaalheid te maken krijgen, dan andere. Uitzonderingen zijn er ook. Zo heeft de Chinese Xie Qiuping, volgens het Guinness Book of Records, het langste hoofdhaar; exact 5,627 meter. Zij laat haar haar sinds 1973, ze was toen dertien, groeien.

Het aantal haren per persoon verschilt, maar kan op basis van kleur worden vastgesteld.


</doc>
<doc id="118728" url="https://nl.wikipedia.org/wiki?curid=118728" title="Actiepotentiaal">
Actiepotentiaal

In de fysiologie is een actiepotentiaal een golf van elektrische ontlading over de membraan van een exciteerbare, dus prikkelbare cel, zoals een neuron of een spiercel.
Actiepotentialen vormen een essentiële eigenschap van dierlijk leven, maar komen ook voor in sommige planten. Ze maken het mogelijk om snel informatie te verzenden tussen verschillende weefsels. Het zenuwstelsel maakt uitvoerig gebruik van actiepotentialen, om informatie tussen zenuwcellen onderling uit te wisselen, maar ook tussen zenuwcellen en andere celtypen, zoals spieren of klieren, of tussen spiercellen onderling, zoals in de hartspier.

Om een actiepotentiaal te genereren, zijn er verschillende factoren nodig. Ten eerste moet er een extracellulaire prikkel zijn, bijvoorbeeld een neurotransmitter. Dit leidt tot een depolarisatie van de celmembraan, die leidt tot het verplaatsen van deze depolarisatie langs het axon in een zichzelf ondersteunend proces.

De membraanpotentiaal is de elektrische spanning die staat over de membraan van een cel. De potentiaal ontstaat door verschillende concentratiegradiënten van positieve en negatieve ionen (= elektrische lading!) aan weerszijden van de membraan: aan de buitenkant (de extracellulaire zijde) van de membraan zijn er meer positieve ionen (vooral natriumionen) dan aan de binnenkant (het cytoplasma, waarin vooral kaliumionen) van de cel.

Door het binden van de transmitter worden de kanalen geopend waardoor de membraanpotentiaal verandert. In rust is deze ongeveer -70 millivolt (mV) ten opzichte van het externe milieu. Door het binden verandert de geleidbaarheid voor een ion (meestal natrium) die daardoor de cel instroomt. Door deze instroom stijgt de membraanpotentiaal naar een bepaalde grenswaarde van ongeveer -50 mV. Als deze grenswaarde (in het Engels: "threshold") bereikt wordt, begint een proces van zichzelf versterkende activatie. Dit komt doordat er spanningsgevoelige kanalen in de celmembraan zitten die opengaan boven deze waarde. Hierdoor stijgt de membraanpotentiaal nog sterker tot een waarde van ongeveer +25 mV: de cel is nu gedepolariseerd. Als dit de enige kanalen zouden zijn dan zou de gedepolariseerde toestand eindeloos gehandhaafd blijven. Om weer te repolariseren gaat een tweede soort kanalen open, namelijk de kaliumkanalen. Dit leidt tot de uitstroom van kaliumionen en een daling van de membraanpotentiaal. Zodra de potentiaal weer onder de grenswaarde zit gaan de kalium kanalen weer langzaam dicht, maar doordat deze kanalen iets langer open blijven staan wordt de cel te sterk gepolariseerd (ook wel hyperpolarisatie genoemd). Doordat spanningsafhankelijke natriumkanalen inactiveren aan het einde van een actiepotentiaal ontstaat een refractaire periode, waarin een cel niet in staat is om een actiepotentiaal te genereren.

Alan Hodgkin en Andrew Huxley hebben in 1952 een wiskundig model voorgesteld dat de generatie van een actiepotentiaal in een neuron beschrijft aan de hand van de geleidbaarheid van natrium- en kalium-ionkanalen. Op grond van een stel differentiaalvergelijkingen kan het gedrag van een cel op stimulatie uit de omgeving voorspeld worden. Aan de hand van waarden gemeten "in vivo", konden de waarden van verschillende variabelen ingevuld worden.

De eerste vergelijking is voor de "n-poort" (een afsluitbaar element dat snel open- en dichtgaat) van natriumkanalen, de tweede voor de "m-poort" (een langzaam afsluitend element) van natriumkanalen en ten slotte de vergelijking van de kaliumkanalen. Robert Fitzhugh en J. Nagumo hebben het aantal variabelen teruggebracht tot twee vergelijkingen met dezelfde resultaten door het gedrag van de n-poort en de m-poort te combineren in één vergelijking.

Mede door het gebruik van deze wiskundige modellen is de kennis van de ionkanalen in verschillende typen exciteerbare cellen enorm toegenomen. Honderden verschillende membraanmodellen zijn inmiddels ontwikkeld, voor vele verschillende celtypen, en deze modellen beschrijven meestal tientallen verschillende ionkanalen.

Het concept van de "poorten" dat door Hodgkin en Huxley is ingevoerd is zeer succesvol gebleken. Toch waren deze onderzoekers voorzichtig genoeg om niet te veronderstellen dat er daadwerkelijk kleine poortjes aanwezig zijn in de ionkanalen. Tegenwoordig wordt gedacht dat de variabelen die de status (open of dicht) van de poorten beschrijven, samen de conformatietoestand beschrijven van de moleculen waar het ionkanaal uit bestaat. In sommige conformatietoestanden laten deze moleculen de ionen passeren; in andere niet. Het lijkt er op dat deze moleculen soms tientallen of honderden relevante configuratietoestanden hebben. In sommige gevallen kan het gedrag van deze moleculen niet goed beschreven worden met "poorten", en wordt een algemenere vorm, de zogeheten markovemodellen, gebruikt.

Als een neurotransmitter (in de spier acetylcholine, ACh) uit de presynaptische blaasjes wordt vrijgemaakt op basis van een actiepotentiaal vanuit de aanvoerende zenuw in de synapsspleet, zal deze door diffusie naar het postsynaptisch element gaan en zich daar binden aan de postsynaptische receptor. Er zijn verschillende soorten transmitters met verschillende effecten op de postsynaptische cel. Voorbeelden zijn de excitatoire transmitters zoals glutamaat, acetylcholine en serotonine. Deze moleculen kunnen zich binden aan specifieke receptoren die een kanaal vormen door de celmembraan, die semipermeabel zijn voor ionen.
Ook zijn er de inhibitoire transmitters zoals gamma-aminoboterzuur (GABA) die een tegenovergesteld effect hebben op de membraanpotentiaal: zij hyperpolariseren de cel waardoor deze meer activatie vereist om alsnog te vuren.



</doc>
<doc id="118736" url="https://nl.wikipedia.org/wiki?curid=118736" title="Traumamechanisme">
Traumamechanisme

Het traumamechanisme omvat de wijze waarop een trauma ontstaat. Het kennen van dit mechanisme is van belang voor het kunnen inschatten van de impact, het te verwachten type van letsel en het voorspellen van de gevolgen van de letsels. 

Trauma ontstaat door de inwerking van een energie op het lichaam. Deze energie kan hoog of laag zijn, waarbij men spreekt over hoogenergetisch en laagenergetisch trauma. Het eerste omvat verkeersongevallen, val van grote hoogte, schotwonden, enz. Laagenergetisch trauma omvat val van lage hoogte (bijvoorbeeld struikelen), zich stoten, e.d.

Omdat het kennen van het mechanisme onder andere van belang is voor medische doeleinden, zal men op de plaats van het trauma trachten te achterhalen hoe de energie op het lichaam heeft ingewerkt. Hiervoor wordt bijvoorbeeld in geval van een verkeersongeval het ongevalsterrein en de betrokken voertuigen op polaroidfoto's vastgelegd door de ambulancedienst. Deze beelden kunnen de traumatologen helpen bij het stellen van diagnose.

Indien het een geweldsdelict betreft, kunnen criminologen het delict trachten te reconstrueren aan de hand van de vastgestelde traumata bij het slachtoffer. 


</doc>
<doc id="118815" url="https://nl.wikipedia.org/wiki?curid=118815" title="Decanteren (wijn)">
Decanteren (wijn)

Decanteren is het overschenken van wijn in een glazen karaf. Dit wordt gedaan om de droesem (het bezinksel) van de wijn te scheiden, of om bij oude wijn lucht bij de wijn te laten komen, zodat de wijn zich opent en zichzelf zachter presenteert.

Omdat nieuwe vinificatietechnieken decanteren minder noodzakelijk maken en er bovendien veel meer jonge dan oude wijnen gedronken worden, is decanteren tegenwoordig niet meer echt nuttig of noodzakelijk. 

Wijnkenners zijn het oneens over het antwoord op de vraag of alle oude wijnen zonder schade van hun droesem ontdaan kunnen worden. Daarnaast is er een verschillende visie op de veilige verblijfsduur van de wijn in de decanteerfles, ook als die jong is. Jonge wijn wordt ronder en smaakt beter als hij minstens een uur in de decanteerfles zit, zegt de een, terwijl de ander vindt dat wijn dan aan vitaliteit inboet en dus in kwaliteit achteruit gaat.

De wijn wordt ook wel overgeschonken om deze te laten ademen, zodat de smaak verbetert. Dit proces wordt "karafferen" genoemd. Omdat de handeling in beide gevallen dezelfde worden de termen door elkaar gebruikt. 


</doc>
<doc id="119038" url="https://nl.wikipedia.org/wiki?curid=119038" title="Ongedifferentieerde somatoforme stoornis">
Ongedifferentieerde somatoforme stoornis

Een ongedifferentieerde somatoforme stoornis is een psychische aandoening die in het DSM-IV is ingedeeld bij de somatoforme stoornissen. Wie aan deze stoornis lijdt, ontwikkelt "onbewust" lichamelijke klachten waarvoor geen medische reden gevonden kan worden. Een kenmerkende klacht is chronische vermoeidheid, maar ook verlies van eetlust en problemen met het maag-darmkanaal maken vaak deel uit van het ziektebeeld. De diagnose is moeilijk, omdat ook andere aandoeningen tot vergelijkbare symptomen kunnen leiden gebeurt dit vaak door uitsluiting van andere mogelijkheden.

Het DSM-IV geeft de volgende criteria voor de ongedifferentieerde somatoforme stoornis:


Zijn deze punten aanwezig of wordt aan deze eisen voldaan, dan mag men volgens het DSM-IV van een OSS spreken. Hiermee is niets gezegd over de oorzaak, noch over de behandeling. Het is mogelijk dat volgende edities van het DSM andere criteria zullen aangeven.

Het DSM-IV geeft geen omschrijving van aandoeningen als het chronischevermoeidheidssyndroom of burn-out. Deze worden door DSM-gebruikers soms geclassificeerd als vormen van de ongedifferentieerde somatoforme stoornis, omdat de symptomen overeenkomen.

De behandeling kan bestaan uit onder andere cognitieve gedragstherapie en ontspanningsoefeningen. Eventueel kan door een psychiater medicatie zoals antidepressiva voorgeschreven worden.


</doc>
<doc id="119062" url="https://nl.wikipedia.org/wiki?curid=119062" title="Mutage">
Mutage

Mutage is een techniek bij het maken van wijn, waarbij door toevoeging van alcohol aan de most het gistingsproces bij de vinificatie voortijdig gestopt wordt. De meeste gisten gaan namelijk dood als het alcoholpercentage van hun leefomgeving ongeveer 13 tot 15% wordt. Door het stoppen van het gistingsproces zullen niet alle suikers tot alcohol worden omgezet, en zorgen de restsuikers voor een zoete smaak van de wijn. 

Deze techniek wordt gebruikt bij het maken van versterkte wijn zoals bijvoorbeeld port en Banyuls, maar ook wel andere zoete wijnen met een hoog alcoholpercentage.

Er zijn meer technieken voor het maken van zoete wijnen, zoals vendange tardive of spätlese, wijn van druiven met edele rotting, filtratie-technieken of vroegtijdige verhitting van de most (om de gist te verwijderen c.q. te doden), toevoegen van zoete most na de gisting en dergelijke.


</doc>
<doc id="119132" url="https://nl.wikipedia.org/wiki?curid=119132" title="Stoornis van de lichaamsbeleving">
Stoornis van de lichaamsbeleving

Een stoornis van de lichaamsbeleving (ook BDD naar het Engelse "body dysmorphic disorder") of morfodysforie is een psychische aandoening die zich kenmerkt door een afwijkend beeld dat men van zijn eigen lichaam heeft. BDD wordt ook wel ingebeelde lelijkheid genoemd. In het DSM-IV is de aandoening ingedeeld bij de somatoforme stoornissen. Er kan zich een obsessieve angst voor afwijkingen van het lichaam ontwikkelen, waardoor de aandoening soms als fobie of een vorm van OCS wordt gezien. Men gebruikt dan ook wel de naam "dysmorfofobie".

Amerikaans onderzoek onder de bevolking wees uit dat 93% van de vrouwen en 82% van de mannen hun uiterlijk belangrijk vinden en hun best doen om dit te verbeteren. Andere onderzoeken lieten zien dat veel mensen ontevreden zijn met een aspect van hun uiterlijk. Bij BDD zijn deze normale zorgen extremer. Mensen met BDD vinden een aspect van hun uiterlijk niet alleen lelijk, zij zijn er ook mee gepreoccupeerd. Ze maken zich te veel zorgen. Hoewel ze zich minder zorgen willen maken, kunnen ze dat niet. Zij zijn erdoor geobsedeerd en lijden hieronder. Voor buitenstaanders zijn de zorgen overtrokken en niet te begrijpen. Wie aan deze aandoening lijdt, heeft doorlopend onvrede met zijn lichaam, doordat hij overtuigd is van een mankement of afwijking. Soms ontstaat hierbij de angst om op grond van het uiterlijk afgewezen te worden. De seksen hebben andere manieren om met hun vermeende gebreken om te gaan, maar bij beide treedt veelal verlegenheid en teruggetrokkenheid op. In ernstige gevallen kan suïcidaal gedrag optreden.

De obsessie kan allerlei delen van het lichaam beslaan. Huid, haar, neus, gewicht en buik staan in de top 5 van de meest geobserveerde defecten door mensen met BDD. Obsessies rondom borsten, ogen, heupen, tanden, benen en botstructuur komen echter ook veelvuldig voor. Het "Adoniscomplex" is een bijzondere vorm van verstoorde lichaamsbeleving bij mannen, waarbij de persoon in kwestie is gepreoccupeerd door de spierontwikkeling en/of vorm van het lichaam. Mensen met BDD kunnen één obsessie rondom een deel van het uiterlijk hebben, maar meestal gaat het om meerdere uiterlijke obsessies. In de tijd kan de inhoud van de obsessie veranderen of kunnen er obsessies bij komen.

Onderzoek in Amerika en Italië wees uit dat ongeveer 1% van de bevolking last heeft van BDD. De prevalentie onder scholieren en studenten lijkt echter hoger te zijn. Onder patiënten die een dermatoloog bezoeken bleek het percentage van mensen die waarschijnlijk BDD hebben 12% en onder de mensen die cosmetische chirurgie zochten hadden tussen de 6% en 20% BDD.
BDD wordt nog niet vaak herkend. De cijfers zijn dus wellicht hoger dan nu wordt aangenomen. De diagnose heeft nog niet veel bekendheid. Ook houden veel mensen met BDD hun klachten geheim uit schaamte. Hier zijn verschillende redenen voor aangegeven. Enerzijds de angst om als oppervlakkig, dom of ijdel gezien te worden, of niet serieus genomen te worden. Anderzijds de angst dat bij het noemen van het defect zoals men het waarneemt, anderen het ook gaan zien en er op gaan focussen. Dit zorgt dan voor nog meer schaamte.
De aandoening uit zich meestal in de puberteit of vroege volwassenheid en komt even vaak bij vrouwen als bij mannen voor.

Bij het stellen van de diagnose moet worden uitgesloten dat er sprake is van een andere aandoening. Als de symptomen zich bijvoorbeeld beperken tot het gewicht, kan er sprake zijn van een eetstoornis. Ook bij aandoeningen als geslachtsidentiteitsstoornissen, transseksualiteit en apotemnofilie is sprake van negatieve lichaamsbeleving, maar deze vallen volgens de DSM-definitie niet onder stoornissen van de lichaamsbeleving.

Gezien de overeenkomst van obsessieve gedachten, zien sommige medici een verstoorde lichaamsbeleving als vorm van de obsessieve-compulsieve stoornis.

Het DSM-IV geeft de volgende criteria voor een stoornis van de lichaamsbeleving:







Medicatie en cognitieve gedragstherapie (CGT) kunnen helpen. Er zijn echter weinig behandelaren bekend met BDD.
Bij CGT wordt langzaam het BDD gedrag afgebouwd (spiegel checken, geruststelling vragen, vergelijken met anderen) en gaat men werken aan het opgeven van vermijding (opzoeken van situaties waarin men angstig is doordat het uiterlijk zichtbaar is). 
Omdat mensen met BDD vaak een speciale relatie met de spiegel hebben, wordt hier veelal mee geoefend. Onder andere door te focussen op aspecten van het lichaam waar men een neutrale of positieve associatie bij heeft, een normale afstand van de spiegel te gaan staan en zich leren los te maken van de spiegel. 
Ook wordt gewerkt aan ontwikkelen van realistischere of alternatieve gedachten (in plaats van denken dat de ander geen gedag zegt omdat ze je te lelijk vinden, bijvoorbeeld denken dat de ander je niet ziet doordat hij in gedachten is, geen bril op heeft, of omdat hij verlegen of niet aardig is).

Katherine A. Phillips. The Broken Mirror. Understanding and Treating Body Dysmorphic Disorder. Revised and Expanded version.Oxford University Press 2005




</doc>
<doc id="119710" url="https://nl.wikipedia.org/wiki?curid=119710" title="Ctesias">
Ctesias

Ctesias van Cnidus of kortweg Ctesias (Grieks: Κτησίας) was een Griekse arts en geschiedschrijver uit de Carische stad Cnidus, die leefde eind 5e eeuw, begin 4e eeuw v.Chr.

Hij was afkomstig uit Cnidus, een oude Dorische stad gelegen op een schiereilandje aan de kust van Carië. Hij stamde uit een artsenfamilie, die haar afkomst terugvoerde op de legendarische Asclepius. Volgens de Suda, een negende-eeuws Bijzantijns lexicon, was zijn vader Ctesiarchos of Ctesiochos.

Een deel van zijn leven was hij de persoonlijke lijfarts van Artaxerxes II. Hij ging bijvoorbeeld mee op de veldtocht van Artaxerxes tegen diens broer Cyrus de Jongere in 401 v.Chr.. Volgens zijn eigen berichten bracht hij zeventien jaar door aan het hof van Artaxerxes II. In het jaar 398/397 keerde hij terug naar Cnidus. Over zijn belevenissen aan het hof van de Achaemenidische grootkoningen schreef hij "Persica" in drieëntwintig delen, waarvan slechts een uittreksel door de Byzantijnse patriarch Photios I is overgeleverd naast een reeks niet zelden gekleurde parafrases, door andere Griekse schrijvers overgeleverd.

De verhalen in "Persica" wijken in belangrijke opzichten af van de andere bronnen, met name van de "Historiën" van Herodotus. Zo zijn er verhalen die Herodotus niet geeft, treden er personen in op met afwijkende namen en zijn de belangrijkste zeeslagen in de Tweede Perzische Oorlog (480- 479), die bij Salamis en bij Plataeae, in chronologische volgorde verwisseld. In de Oudheid bestond al twijfel aan de juistheid van Ctesias berichtgeving. Zo zegt Plutarchus:

Ctesias schreef ook een "Indica", waarin hij de mensen en dieren van het Indisch subcontinent beschreef. Veel beschrijvingen lijken eerder op fantasie (van Ctesias of van zijn bronnen) terug te gaan dan op de werkelijkheid. Ook dit werk is net als de "Persica" slechts in de vorm van een uitgebreid uittreksel van Photius bewaard gebleven.




</doc>
<doc id="119787" url="https://nl.wikipedia.org/wiki?curid=119787" title="Meconium">
Meconium

De eerste ontlasting die een pasgeboren baby uitwerpt wordt meconium, kinderpek of darmpek genoemd. Deze is meestal zwart en kleverig.

Hoewel een foetus in de baarmoeder niets eet, slikt het wel vruchtwater met afvalstoffen en celmateriaal in. Ook komen de bovenste cellagen van de darm erin terecht. Het grootste deel van het meconium wordt in het spijsverteringsstelsel samengesteld. Het door het kind geproduceerde slijm en het eigen gal en bloed zorgen voor de donkergroene kleur.

Binnen ongeveer drie dagen na de geboorte verandert de kleur van de ontlasting en wordt deze lichtgeel en waterig van samenstelling; dit is verteerde melk.

Wanneer de baby tijdens de weeën en de geboorte naar adem hapt of inademt, kan het meconiumhoudende vruchtwater in de longen terechtkomen. Dan is er sprake van het meconiumaspiratiesyndroom, afgekort MAS. De meest voorkomende oorzaken van MAS zijn stress bij de foetus en te late geboorten. Daarnaast kan MAS ook ontstaan doordat de baby te klein is, door navelstrengcomplicaties en chronische aandoeningen. 

Het inademen van meconium kan bij de baby de luchtwegen gedeeltelijk of volledig afsluiten. Als de baby uitademt komt het meconium in de luchtwegen vast te zitten. De longen kunnen zich overmatig uitzetten. Daardoor kunnen de longen uiteindelijk scheuren en ineen klappen. Meconium veroorzaakt ook irritatie van de luchtwegen en longen van de baby.

Behandelingsmethoden voor MAS zijn onder andere het uitzuigen van de luchtwegen, antibiotica, gebruik van een beademingstoestel en fysiotherapie voor de borst. 

Meconium leidt bij pasgeboren kinderen met de taaislijmziekte vaak tot een verstopping van het darmkanaal (Ileus), ook wel meconiumileus genoemd.


</doc>
<doc id="120039" url="https://nl.wikipedia.org/wiki?curid=120039" title="Stoornis in de impulsbeheersing">
Stoornis in de impulsbeheersing

Stoornissen in de impulsbeheersing is een groep psychische aandoeningen waarbij de persoon geen of weinig beheersing heeft van zijn natuurlijke impulsen. Dit houdt in dat de persoon zijn woede niet kan beheersen, niet kan stoppen met winkelen of gokken, diefstal pleegt of zich de haren uittrekt. Het is van belang om hierbij het verschil tussen dwang en drang te zien. Er is bij stoornissen in de impulsbeheersing primair geen sprake van dwangmatig gedrag (zoals bij een obsessieve-compulsieve stoornis), maar van een gebrek aan beheersing van eigenlijk alledaagse vormen van aandrang of lust. Iedereen wordt wel eens kwaad, waagt wel eens een gokje, vertoont agressie of is een beetje jaloers op het bezit van een ander. Iedereen heeft echter een ingebouwde 'rem' om te voorkomen dat er problemen ontstaan door al te impulsief gedrag. Wie een stoornis van de impulsbeheersing heeft, mist deze rem en is niet in staat zijn impulsen in goede banen te leiden. Dit kan zich uiten in een breed scala van symptomen.

Het Diagnostic and Statistical Manual of Mental Disorders beschrijft de volgende aandoeningen in deze categorie:
Verder vermeldt het handboek de restgroep Stoornis van de impulsbeheersing niet anderszins omschreven. Hieronder vallen stoornissen die wel afwijkingen van de impulsbeheersing betreffen, maar niet onder de bovenstaande ziektebeelden vallen.


</doc>
<doc id="120302" url="https://nl.wikipedia.org/wiki?curid=120302" title="Kleptomanie">
Kleptomanie

Het begrip Kleptomanie of "ziekelijke steelzucht" komt van het Griekse "κλεπτο" (stelen) en manie (ziekelijke zucht). Het is een psychische aandoening die in het DSM-IV is ingedeeld bij de stoornissen in de impulsbeheersing. Wie aan kleptomanie lijdt, kan geen weerstand bieden aan de drang om dingen te stelen.

Kleptomanen stelen voorwerpen niet om persoonlijk gewin of voor persoonlijk gebruik van de gestolen voorwerpen, maar meer om de spanning tijdens het stelen en de opluchting als het is gelukt. Mensen die aan kleptomanie lijden stelen dan ook geregeld kleine dingen die vrijwel geen waarde hebben, zoals pennen, paperclips en kleine stukken speelgoed. Dit onderscheidt kleptomanen van “gewone” dieven, die doorgaans stelen voor de winst en dus gericht dure spullen uitzoeken. Het merendeel van de kleptomanen ontwikkelt een sterke voorkeur voor een bepaald type voorwerp.

Er is bij kleptomanie doorgaans geen sprake van woede of wraak en het is geen gevolg van een waan of hallucinatie. Vaak wordt het gestolen voorwerp direct weer weggegooid of opgedronken. Er zijn zelfs gevallen waarbij kleptomanen zich niet bewust zijn van het feit dat ze dingen stelen, tot een later tijdstip. Bij hen is het stelen dus een onbewuste reflex.

Over de oorzaken van kleptomanie is nog weinig bekend. De behandeling bestaat meestal uit cognitieve gedragstherapie en/of antidepressiva, maar voor de werking ervan is geen wetenschappelijk bewijs.



</doc>
<doc id="120323" url="https://nl.wikipedia.org/wiki?curid=120323" title="Caulerpa taxifolia">
Caulerpa taxifolia

Caulerpa taxifolia is een soort zeewier. Deze alg wordt wereldwijd in aquaria gebruikt omwille van zijn frisgroene bladeren en zijn bestandheid tegen visvraat.

De alg is berucht omwille van zijn invasiviteit en toxiciteit: ze overwoekert de zeebodem als ze in de zee terechtkomt (vandaar haar bijnaam 'killeralg'). De oorsprong van deze exotische alg is onbekend; ze zou vanuit de oceaan ten oosten van Australië afkomstig zijn en rond 1950 ingevoerd zijn om in de aquaria van de Wilhelma in Stuttgart (1980) als beplanting te dienen; van daaruit zou ze naar het Musée Océanographique de Monaco (1984) getransporteerd zijn, waar ze via het riool de Middellandse Zee zou bereikt hebben. Tegen 1989 had de plant al een groot stuk zeebodem ingepalmd. De alg werd ondertussen ook al gevonden in Australië en de Verenigde Staten.

Er worden momenteel verschillende methoden uitgeprobeerd om de algen te bestrijden: wegmaaien, afdekken (waardoor de plant geen zonlicht krijgt), slakken (natuurlijke vijand), koper, zout

Caulerpa geldt als het grootst bekende ééncellige organisme; één plant bestaat ook uit slechts één, veel-kernige, cel. 

In de Middellandse Zee dreigt "Caulerpa taxifolia" andere waterplanten te overwoekeren en uit te roeien. Met name vreest men aantasting van de zeegrasvelden (soort: "Posidonia oceanica", familie "Posidoniaceae"), die een belangrijk ecosysteem vormen voor de Middellande Zee. Aantasting van de zeegrasvelden kan op den duur leiden tot verhuizing van allerlei vissoorten naar niet aangetaste gebieden.



</doc>
<doc id="120381" url="https://nl.wikipedia.org/wiki?curid=120381" title="Dyschezie">
Dyschezie

Dyschezie of spastisch bekkenbodemsyndroom is een darmstoornis die veroorzaakt wordt door het niet kunnen beheersen van de anale- en bekkenbodemspieren met obstipatie tot gevolg.

Bij defecatie moeten de sfincters (kringspieren) die de anus gesloten houden ontspannen worden. Hetzelfde geldt voor de bekkenbodemspieren. Onvoldoende ontspanning leidt tot hevig persen zonder het bedoelde vrijkomen van ontlasting.


</doc>
<doc id="120532" url="https://nl.wikipedia.org/wiki?curid=120532" title="Kalkpoten">
Kalkpoten

Vogels die kalkpoten hebben, hebben last van een Mijt, de "Knemidocoptes mutans", een beestje dat slechts tienden van millimeters groot is. Deze mijt boort gangen door het hoornige oppervlak van een vogelpoot en leeft van het bloed van de vogel. De schubben van de poten zetten uit en er kan een witte substantie geconstateerd worden.

Kalkpoten kunnen een bedreiging zijn voor de vitaliteit van vogels. Vogels met kalkpoten pikken naar hun poten en zitten niet graag op stok.

Bij de dierenarts is er een middel (Ivermectine) te halen tegen deze mijt. Ook kunnen de poten ingesmeerd worden met zuurvrije vaseline. Wanneer dit om de dag minimaal drie keer herhaald wordt, dan stikken de mijten bij gebrek aan zuurstof.


</doc>
<doc id="120587" url="https://nl.wikipedia.org/wiki?curid=120587" title="Psychoactief middel">
Psychoactief middel

Psychoactieve middelen zijn stoffen of substanties die uitwerking hebben op de psyche. Deze stoffen hebben dus invloed op het gedrag of de beleving van de gebruiker. Dit kan gaan om een hallucinogeen effect, maar bijvoorbeeld ook om sedativa of nootrope stoffen.

Men gebruikt de term meestal om middelen aan te geven die een zeer sterk effect hebben (bijvoorbeeld heroïne, cannabis, mescaline, alcohol). Hoewel ook alledaagse genotmiddelen als koffie en chocolade een effect kunnen hebben op de psyche, worden deze vanwege het relatief milde effect meestal niet tot de psychoactieve middelen gerekend.

Geneesmiddelen die een effect op de psyche hebben, noemt men psychofarmaca. Geneesmiddelen die niet primair tot de psychofarmaca gerekend worden, zoals antihistaminica, middelen tegen reisziekte en bètablokkers kunnen een psychotrope werking hebben.


</doc>
<doc id="120589" url="https://nl.wikipedia.org/wiki?curid=120589" title="Pathologisch gokken">
Pathologisch gokken

Pathologisch gokken is een psychische aandoening die in het DSM-IV is ingedeeld bij de stoornissen in de impulsbeheersing. Wie aan deze aandoening lijdt, kan geen weerstand bieden aan de drang om te gokken. Vaak krijgt de aandoening een dwangmatig karakter en noemt men deze ook wel een gokverslaving. Pathologische gokkers houden hun gedrag vaak verborgen om problemen met de omgeving te voorkomen. Gokverslavingen komen het meest bij mannen voor. Bij vrouwen komen in vergelijkbare situaties ook wel koopverslavingen voor.

Men onderscheidt veelal drie fasen van pathologisch gokken:

Ondanks het feit dat de pathologische gokker geen verslavende substanties gebruikt, is zijn gedrag toch sterk met dat van bijvoorbeeld drugsverslaafden te vergelijken. De verslaving heeft fysieke en psychische aspecten. De gokker moet regelmatig gokken en regelmatig de frequentie of inzet verhogen om het gewenste effect te bereiken. Als hij stopt, vertoont hij ontwenningsverschijnselen. De gokker is zich vaak pas bewust van zijn probleem als de problemen met zijn omgeving te groot worden.

De stelselmatige verhoging van de inzet kan ook het gevolg zijn van een bewuste strategie om alle voorgaande verliezen in één klap te compenseren, een zogenaamde martingaal. Deze strategie wordt vaak gepresenteerd als een ijzersterke truc waarmee men altijd zou winnen. Het vereist echter met iedere inzetronde ten minste een verdubbeling van de vorige inzet om eerdere verliezen te compenseren. Een martingaalspeler zal derhalve een lange adem en een flinke portemonnee moeten meenemen, want bij inzet van 1 euro bedraagt de inzet na 10 keer verliezen al 512 euro. Bovendien werken sommige casino's met inzetmaxima waardoor een martingaal na verloop van tijd niet meer werkt. Een martingaalstrategie is derhalve zeer riskant en kan zelfs het opstapje vormen naar gokverslaving.

Het Nederlandse beleid met betrekking tot verslavingspreventie onderscheidt drie groepen spelers: recreatieve spelers, risicospelers en probleemspelers. Het Wetsvoorstel kansspelen op afstand bevat onder meer maatregelen ter voorkoming van kansspelverslaving.

In het wetsvoorstel is opgenomen dat een centraal register voor uitsluiting van deelname aan kansspelen wordt ingericht, dat ziet op deelname aan kansspelen met een hoog speltempo die in speelcasino’s, in speelhallen en op afstand worden aangeboden. Bij risicospelers ligt vrijwillige uitsluiting voor de hand. Bij probleemspelers kan ook worden overgegaan tot onvrijwillige uitsluiting. De kansspelautoriteit wordt beheerder van het centraal register.

De vergunninghouder mag geen kansspelen op afstand aanbieden aan een speler die niet zijn spelersprofiel heeft ingevuld en daarin de grenzen heeft aangegeven die hij vooraf aan zijn speelgedrag wil stellen. Deze zullen in ieder geval omvatten de frequentie en de duur van de deelname aan kansspelen op afstand, de maximale stortingen op de spelersrekening en het maximale tegoed op die spelersrekening. (Vooralsnog wordt niet gedacht aan generieke limieten die voor iedere speler – ongeacht diens persoonlijke achtergrond – gelden.) De speler kan zijn spelersprofiel later aanpassen. In de lagere regelgeving zal in ieder geval worden geregeld dat een verlaging van de grenzen direct wordt doorgevoerd, en dat bij verhoging van de grenzen een bepaalde tijd in acht moet worden genomen om de speler enige bedenktijd te geven.

De vergunninghouder die risicovol of problematisch speelgedrag constateert moet de betrokken speler tegen zichzelf beschermen. Hij moet die speler bewegen tot vrijwillige uitsluiting van deelname aan de door hem georganiseerde kansspelen, of bewegen tot vrijwillige, landelijke uitsluiting door inschrijving in het centraal register. De meest vergaande vorm van interventie is onvrijwillige landelijke uitsluiting in het centraal register.



</doc>
<doc id="120644" url="https://nl.wikipedia.org/wiki?curid=120644" title="Confabulatie">
Confabulatie

Confabuleren is het vertellen van overdreven, gefantaseerde of onware verhalen. De gedragingen lijken op pseudologia phantastica of pathologisch liegen, maar er is geen sprake van opzettelijk liegen. Confabulatie heeft meestal te maken met een cognitieve stoornis van het geheugen, die bij hersenbeschadiging kan optreden. Een dergelijke stoornis moet echter niet verward worden met amnesie. Amnesiepatiënten raken bijvoorbeeld bij het vertellen van een verhaal vaak de draad kwijt, terwijl confabulerende patiënten het verhaal overdrijven, of er nieuwe elementen aan toevoegen. Bij confabulatie zijn ook andere hersengebieden betrokken dan bij amnesie, zoals de ventromediale (midden-onderste) frontale cortex en de cortex orbitofrontalis. Mogelijk is confabulatie bij deze frontale patiënten toe te schrijven aan een onvermogen om informatie uit het geheugen op te halen of een stoornis in de executieve functies


</doc>
<doc id="120865" url="https://nl.wikipedia.org/wiki?curid=120865" title="Periodieke explosieve stoornis">
Periodieke explosieve stoornis

De periodieke explosieve stoornis is een psychische aandoening. Wie aan deze aandoening lijdt, kan zijn woede of drift niet beheersen en vertoont buitensporig gewelddadig gedrag. In het DSM-IV is de aandoening ingedeeld bij de stoornissen van de impulsbeheersing. Iedereen wordt wel eens kwaad of heeft een woedeaanval, maar bij deze stoornis heeft de persoon er geen controle meer over. De woede staat niet meer in verhouding tot de gebeurtenissen die ertoe hebben geleid. Vaak begrijpt de persoon later niet hoe hij tot zijn daden is gekomen en heeft er spijt van. De aandoening komt het meest voor bij mannen, maar uit zich bij vrouwen ook als onderdeel van het premenstrueel syndroom.

Voordat de diagnose kan worden gesteld moet worden onderzocht of er sprake is van een andere aandoening die woede en agressie als symptomen heeft, bijvoorbeeld een antisociale persoonlijkheidsstoornis, borderline of bipolaire stoornis. Uit onderzoek is gebleken dat ook volwassenen die in hun jeugd (onbehandelde) ADHD hebben gehad, aanleg hebben om agressief of opvliegend gedrag te vertonen. Veel psychiaters zien de periodieke explosieve stoornis dan ook niet als zelfstandig ziektebeeld.

Met medicatie en therapie zijn goede resultaten te bereiken, maar er wordt nog veel onderzoek gedaan, met name naar de oorzaak.
Het DSM-IV geeft de volgende criteria voor de periodieke explosieve stoornis:


</doc>
<doc id="120914" url="https://nl.wikipedia.org/wiki?curid=120914" title="Gewei">
Gewei

Een gewei is het stel uit bot bestaande hoorns van herten. Het dient vooral om seksuele concurrenten te intimideren en ook als wapen. Bij de meeste soorten draagt alleen het mannetje een gewei. Alleen bij de rendieren heeft ook het vrouwtje een gewei, maar dit is kleiner dan dat van het mannetje. De Chinese waterree heeft helemaal geen gewei.

Een kalf krijgt al jong knobbels op zijn voorhoofdsbeenderen, waaruit later het gewei zal groeien. Het gewei wordt jaarlijks afgeworpen en opnieuw gevormd, gewoonlijk groter en forser dan het vorige. Als het gewei volgroeid is, gaat de huid jeuken, zodat het hert die afschuurt tegen bomen en struiken. De doorbloeding van het gewei stopt dan, zodat het gevoelloos wordt en afsterft. Toch duurt het dan nog maanden voor het afgeworpen wordt. Nadat de huid weggeschuurd is, verkleurt het gewei. De uiteindelijke kleur verschilt per soort en hangt ook af van de vegetatie.

Het gewei is vermoedelijk zijn evolutie begonnen als afweer tegen roofdieren. Daarna werd het vooral een strijdmiddel tussen seksuele concurrenten. Ook die functie is intussen naar de achtergrond gedrukt: het gewei voorkomt nu juist de meeste gevechten tussen rivalen, omdat die aan de hand van het gewei elkaars kracht en conditie kunnen beoordelen en zodoende zinloze confrontaties vermijden. Wanneer het toch tot een gevecht komt zijn ernstige wonden zeldzaam. Dodelijke verwondingen worden soms als ongelukkig toeval veroorzaakt door een "moordenaarsgewei", een gewei waarin door een breuk of afwijking een scherpe punt voorkomt. De opvatting dat het gewei vooral als selectiemechanisme dient, wordt ondersteund door een dubbele afwijking bij de ree, waar niet de conditie maar de leeftijd de voortplantingsmogelijkheden bepaalt. Daardoor heeft een indrukwekkend gewei minder betekenis, en in overeenstemming hiermee is het reeëngewei vrij klein, slechts zo'n twee procent van het lichaamsgewicht.

De verkleuring van het gewei na het verwijderen van de huid verschilt per soort. Direct na het afschuren is het gelige wit van levend bot te zien. Bij reeën wordt het geheel donkerder, bij edelherten blijven de punten wit. De uiteindelijke kleur hangt af van de vegetatie, maar het is onduidelijk of dit komt door de rechtstreekse inwerking van plantensappen of via de voeding. Ook bloedresten spelen een rol in de kleur, misschien doordat de oppervlakte van het gewei slijt en zo oude adertjes blootlegt. 
De hoofdvorm van het gewei wordt bepaald door de genen en is dus elk jaar hetzelfde en even uniek als een vingerafdruk. Kenners herkennen een individu zelfs nog aan het gewei als dat tussen de ontmoetingen tweemaal gewisseld is. Ook kan men aan de geweivorm zien of een hert bijvoorbeeld uit een Roemeense of een Nederlandse populatie komt.
Opvolgende geweien van opgroeiende herten worden zwaarder en meer vertakt, maar oudere herten krijgen weer een eenvoudiger gewei, soms tot er alleen nog lange spitsen uitgroeien. Er is dus geen vast verband tussen leeftijd en gewei. Het gewei kan, afhankelijk van de soort, tot vijf of tien procent van het lichaamsgewicht uitmaken. Bij elanden komen twee genetisch bepaalde geweivormen voor: een plat "schoffelgewei" zoals bij het damhert en een "stanggewei". De groeipunt van het elandgewei is met een lengtewinst tot anderhalve centimeter per dag het snelstgroeiende zoogdierweefsel dat bekend is.

Gezondheid en de kwaliteit van de biotoop hebben veel invloed op het gewei, omdat het jaarlijks aanmaken van een gewei veel mineralen en energie vereist. Huid en bot-einden van het gewei zijn ongewoon goed doorbloed om de snelle groei mogelijk te maken. 
Zeer interessant in dit verband zijn de jachttrofeeën die hertog Maurits van Saksen en zijn opvolgers in Burcht Moritzburg bij Dresden te pronk gehangen hebben. Geweien van edelherten werden alleen geconserveerd als ze minstens 24 enden hadden, een aantal wat tegenwoordig als praktisch onmogelijk geldt. Een van die geweien weegt bijna 20 kilogram. Ook gold het dier pas als jachtwild wanneer het minstens 150 kilo woog; tegenwoordig geldt dat als bovengrens voor het gewicht van een edelhert.

Verklaringen voor het kennelijke verschil tussen vroegere en huidige edelherten worden gezocht in bejaging en leefomgeving. Jagers schieten bij voorkeur grote herten met grote geweien af, wat kan leiden tot een genetische selectie op bescheidener dieren. Maar het leefmilieu heeft aantoonbaar invloed. Onder invloed van de omstandigheden verschraalden herten en hun geweien op de Veluwe sinds de 17e eeuw, om in de tweede helft van de twintigste eeuw weer forser te worden. (Zie hiervoor ook Edelhert: gewei.)

Rond geweien bestaat vrij uitgebreid jargon. De verlengstukken van de voorhoofdsbeenderen heten "rozenstokken". Daaruit groeien de "stangen", de hoofdtakken van het gewei. Een hert dat minstens een keer van gewei gewisseld is, heeft net boven zijn rozenstok een ruwe krans rond elke stang, de "roos" of "rozenkrans". Het breukvlak na het afwerpen zit net onder de rozenkrans en wordt aangeduid als de "zegel". Een geweipunt wordt "end" genoemd, maar bij een eenjarig kalf met gewoonlijk een onvertakt gewei spreekt men van "spitsen" en het kalf is dan ook een "spitser". Oudere geweien en hun dragers worden aangeduid als "8-enders" of "achters", "12-enders", etc. Als één stang 9 en de ander 8 enden heeft, dan spreekt men ook van een "18-ender" of voluit een "oneven 18-ender". Het hoogste aantal bepaalt. De huid op een gewei heet "bast" en het afschuren daarvan wordt "vegen" genoemd. Wanneer een oud hert een kleiner gewei heeft dan in voorgaande jaren, zegt men dat het gewei "terugzet". (Zie voor meer terminologie.)

De vertakkingen van het edelhertengewei hebben afzonderlijke namen. Van beneden naar boven: "oogtak", "ijstak", "middentak", "wolfstak" en "kroon". De ijstak en de oogtak ontbreken soms, de wolfstak bijna altijd. Een gesplitste geweitop heet een "gaffel"; een kroon is een geweitop waar meerdere vertakkingen dicht bij elkaar ontspruiten. Specifieke vormen zijn de "dubbele gaffelkroon" met twee keer twee vertakkingen en de "bekerkroon", waar drie of meer vertakkingen een holte in het midden creëren. Lang niet elk edelhert heeft een kroon en kronen op beide stangen zijn uitzonderlijk. (Zie afbeeldingen.) Reeën hebben geen ijstak, wolfstak of kroon, maar kunnen wel een "achtertak" hebben. De afwijkende geweivorm bij het damhert en sommige elanden heet "schoffelgewei".

De cyclus van het gewei wordt beschreven aan de hand van het edelhert, maar is in principe voor alle hertachtigen hetzelfde, alleen vormen en periodes verschillen. Zo ontwikkelen reekalveren, afwijkend van het onderstaande, eerst kleine botknopjes die ze bijna meteen weer afwerpen. Daarna komt pas het eerste gewei.

Acht maanden na de geboorte worden bij het bokje van het edelhert de rozenstokken zichtbaar. Binnen een jaar zijn die vijf tot acht centimeter lang en begint het gewei te groeien. Tussen de rozenkransen en de spitsen is dan wel een verdikking zichtbaar, maar nog geen echte rozenkrans. Het gewei is aan de basis wat dikker dan de rozenstokken, maar er is nog geen rozenkrans. De spitsen worden tien tot veertig centimeter lang en zitten dus aan de schedel vast. Het gewei groeit door celdeling vanuit de punten. Oudere cellen verkalken en sterven af. In juli stopt de groei en begint de huid af te sterven. In augustus vegen de bokken de huidflarden los langs takken en boomstammen.

Laat in de winter beginnen osteoclasten het bot boven aan de rozenstokken af te breken. Osteoclasten zijn botcellen die bij alle gewervelden voorkomen, en die normaal gesproken mineralen uit oud bot recyclen. Bij herten worden deze "botbrekers" (de letterlijke vertaling van osteoclast) plotseling zeer actief in het oplossen van calcium, zodat het bot zacht wordt. In maart of april zitten de spitsen dan los en worden ze afgeworpen, vaak met hulp van takken of struiken, tegelijk of soms enkele dagen na elkaar. De zegels zijn eerst nog rood en wat bloederig maar genezen snel.
Oudere herten hebben dezelfde cyclus, maar werpen hun gewei in februari of maart af, zodat hun gewei een langer groeiseizoen heeft. Bokken met veel mannelijke hormonen verliezen hun gewei het eerst. Het breukvlak bij het afwerpen ligt net onder de rozenkransen. De rozenstokken worden in de loop der jaren steeds korter en dikker, en bij een oud hert staat het gewei direct op de schedel. Van het achtste tot het twaalfde levensjaar heeft het edelhert gewoonlijk het grootste gewei.

Een verstoring van de hormoonhuishouding, bijvoorbeeld door een beschadigde balzak leidt tot afwijkende geweien. Castratie kort na het vegen leidt tot afworp van het gewei. Het nieuwe gewei dat onmiddellijk daarna groeit, krijgt gewoonlijk een afwijkende vorm. Dezelfde verwonding in de zomer, dus met een bastgewei, veroorzaakt een woekerend gewei, in elk geval bij reeën. Daarom wordt zo'n bok een "pruikbok" genoemd.


</doc>
<doc id="120944" url="https://nl.wikipedia.org/wiki?curid=120944" title="Thalamus">
Thalamus

De thalamus (afgeleid van het Griekse θάλαμος = slaapkamer) is een belangrijke hersenkern. Samen met de hypothalamus en de daaraan hangende hypofyse, wordt het gerekend tot het diencephalon (tussenhersenen). Het is een, evolutionair gezien, zeer oude hersenkern. De thalamus is het verbindingsstation in de hersenen. Hier wordt de informatiestroom tussen het perifere zenuwstelsel en de hogere lagen van de hersenen gecoördineerd. Een belangrijke kern in de thalamus is bijvoorbeeld het corpus geniculatum laterale, dat een cruciale rol speelt bij het overbrengen van informatie van de ogen naar de hersenen. De thalamus is een belangrijk schakelstation voor allerlei informatie van zintuigen op weg naar de hersenschors, maar vormt ook een onderdeel van circuits in de hersenen die betrokken zijn bij de sturing van beweging en emoties.

Er zijn eigenlijk twee "thalami", in elke grotehersenhelft één. Bij 70% van de mensen zijn ze met elkaar verbonden. Deze verbinding wordt de adhaesio interthalamica of ook wel massa intermedia genoemd. De thalamus is opgebouwd uit vele verschillende kernen van zenuwcellen. De voornaamste twee kerngroepen zijn:

De functie van de specifieke thalamuskerngebieden kan globaal als volgt worden omschreven: 

De niet-specifieke thalamuskernen spelen een rol bij de modulatie van functies als emotie, arousal en aandacht.
De thalamus wordt meestal beschreven als het schakelstation naar de cortex. Zo treedt het dus op als filter voor de prikkels van buiten maar ook van binnen (je eigen lijf). Wat belangrijk is of waar de aandacht op is gericht, wordt uitgesorteerd en naar de cortex gestuurd, waar het in het geheugen wordt opgeslagen of doorgestuurd naar relevante gebieden (bijv de kleur van een bloem naar de visuele schors, of speldenprik naar de gevoelsschors). Alleen de "geursignalen" maken deze omweg niet. Ze gaan rechtstreeks naar het reukcentrum in de hersenschors. Dat zegt veel over het primair belang van geursignalen: eenmaal herkend (en geformatteerd) door de receptoren in de reukcellen, worden ze zonder omwegen naar de dichtstbijzijnde locatie gestuurd zodat de hersenen direct kunnen reageren in gevaarsituaties.
De thalamus is ten slotte een schakelstation tussen de grote hersenen en de kleine hersenen én tussen de hypothalamus en de grote hersenen.

 


</doc>
<doc id="120945" url="https://nl.wikipedia.org/wiki?curid=120945" title="Premenstrueel syndroom">
Premenstrueel syndroom

Het premenstrueel syndroom (PMS) is een groep klachten of symptomen die bij sommige vrouwen vlak voor de menstruatie optreden. Ongeveer 4% van de vrouwen tussen 15 en 45 jaar heeft last van PMS, maar dit percentage hangt sterk samen met de gehanteerde criteria: er is geen duidelijke natuurlijke afbakening tussen PMS en normaal gedrag en iedere grenslijn die men trekt tussen normaal en abnormaal is noodzakelijkerwijs arbitrair. Het syndroom hoeft niet gedurende de gehele vruchtbare periode te bestaan: het is ook mogelijk dat het ontstaat na het dertigste levensjaar of na het krijgen van kinderen.

De voornaamste met PMS geassocieerde lichamelijke klachten zijn huilbuien (zonder depressieve gevoelens), duizeligheid, hartkloppingen, hoofdpijn, strakke huid, opgezwollen borsten en buikpijn. Psychisch kan de vrouw last hebben van angstigheid, depressieve gevoelens, nervositeit, prikkelbaarheid en agressie. 

Er zijn vele hypothesen over de oorzaak van deze klachten, die alle buiten de context van een PMS ook 'gewoon' of in andere situaties (bijvoorbeeld zwangerschap) voor kunnen komen. Geen van deze hypothesen is wetenschappelijk hardgemaakt. Sommigen menen dat de wisseling in het progesterongehalte in de tweede week van de cyclus aan de basis ligt van PMS. Onderzoek daarnaar is niet doorslaggevend. Wellicht blijft bij vrouwen met ernstige PMS-klachten de progesteronspiegel te laag, zodat het hormoon oestrogeen de overhand kan houden. Andere theorieën zoeken het in het hormoon prolactine, dat onder andere zorgt voor het op gang komen en onderhouden van de melkproductie bij het zogen. Er wordt ook geopperd dat een tekort aan vitamine B6 aanleiding zou kunnen geven tot PMS-klachten.

Onlangs werd de neurotransmitter serotonine, een van de stoffen die signalen overbrengen tussen bepaalde hersencellen, aan het lijstje toegevoegd. Vrouwen met PMS blijken een lager serotoninegehalte te hebben, zodat ze depressief, angstig of snel kwaad worden. Overigens is een verlaagd serotoninegehalte een verschijnsel dat ook wordt gezien bij depressies; dit is de basis waarop de werkzaamheid van de meeste antidepressiva berust.

Elk van deze theorieën biedt, uitgaande van de veronderstelde oorzaak, zijn eigen oplossingen om de PMS-klachten te verminderen. Wat al lang bekend was, is dat het gebruik van de anticonceptiepil de klachten vaak, al dan niet gedeeltelijk, wegneemt. Geneesmiddelen die het serotoninegehalte verhogen (zoals enkele antidepressiva), blijken bij 80 tot 90% van de vrouwen succesvol te zijn. In België bestaat sinds 2014 een geregistreerd geneesmiddel (Donnafyta Premens(R)) op basis van de monnikspeper ("Vitex agnus-castus"). Dit geneesmiddel bevat geen hormonen, maar door de werking op de dopaminereceptoren is wel een hoge doeltreffendheid aangetoond. Buiten deze drie geregistreerde manieren om PMS en PMDD te bestrijden zoeken mensen ook wel eens hun heil bij alternatievere oplossingen. Volgens de Italiaanse arts Fabio Facchinetti ligt de oplossing in het oraal toedienen van magnesium. Zijn stelling wordt nog onderzocht. Ook wordt gesteld dat het drinken van een paar glazen melk (calcium) per dag de klachten vermindert. Volgens voorstanders van homeopathie doet gebruik van deze middelen PMS-klachten verbeteren. De werking van homeopathie is echter nooit wetenschappelijk bewezen .



</doc>
<doc id="120972" url="https://nl.wikipedia.org/wiki?curid=120972" title="Vecht-of-vluchtreactie">
Vecht-of-vluchtreactie

Een vecht-of-vluchtreactie, of vlucht-of-vechtreactie, is een verdedigingsmechanisme dat bij mensen en dieren optreedt als er acuut gevaar dreigt. De reactie begint met acute hevige angst en stress. Als gevolg hiervan produceert het lichaam grote hoeveelheden adrenaline en cortisol (stresshormonen), de bloeddruk en hartslag gaan omhoog, de spieren worden gespannen, haren komen rechtop te staan (kippenvel), de zintuigen worden scherper (pupillen verwijden, oren staan rechtop) en de pijngevoeligheid daalt naar een zeer laag niveau (endorfinestimulus). Hierdoor is het lichaam voorbereid op een gevecht of om op de vlucht te slaan.

Verstijving ('bevriezen') is zeldzamer. Bij algemene twijfel bij confrontatie met een onbekend gevaar kan een dier een instinctief bevriesgedrag vertonen, opdat deze in combinatie met de natuurlijke camouflage dan effectiever opgaat in de omgeving.

Als het gevaar is geweken, produceert het lichaam endorfines en dopamine om de balans weer te herstellen.



</doc>
<doc id="120973" url="https://nl.wikipedia.org/wiki?curid=120973" title="Rembert Dodoens">
Rembert Dodoens

Rembert Dodoens, beter bekend onder zijn gelatiniseerde naam "Rembertus Dodonaeus" (Mechelen, 29 juni 1517 of 1518 – Leiden, 10 maart 1585) was een plantkundige en arts uit de Zuidelijke Nederlanden.

In 1541 werd hij stadsgeneesheer te Mechelen, daarna was hij van 1575 tot 1578 de keizerlijke lijfarts te Wenen. In 1582 werd hem een leerstoel aangeboden aan de Universiteit Leiden, waarop hij naar Holland vertrok. Hij werd er hoogleraar in de geneeskunde.
Na zijn dood op 10 maart 1585 is hij in de Pieterskerk te Leiden begraven, waar nog een gedenkteken aan hem herinnert.

De familie Dodoens was oorspronkelijk afkomstig uit Friesland. Daar bekleedden ze vooraanstaande functies in de politiek en de rechtspraak. Zijn vader, Denys Dodoens, kwam naar Leuven om geneeskunde te studeren. Na zijn studie werd hij in 1548 stadsgeneesheer in Mechelen. Hij bouwde in Mechelen een zeer goed netwerk op, zodat hij zelfs Margareta van Oostenrijk mocht verzorgen op haar sterfbed. De moeder van Rembert Dodoens, Ursule Roelants, is waarschijnlijk familie van verschillende stadsgeneesheren uit Mechelen. Dodoens was dus afkomstig uit een gegoede familie die medische interesse stimuleerde.

Dodoens studeerde te Leuven geneeskunde, kosmografie en aardrijkskunde, en Latijn en Grieks aan het Collegium Trilingue.

Rembert Dodoens doorliep zijn studiecyclus in een tijd dat het onderwijs een complete vernieuwing onderging.
Hij behaalde al op zijn 18de zijn licentiaat in de geneeskunde. In dezelfde periode dat hij geneeskunde studeerde, volgde hij eveneens kosmografie bij Gemma Frisius en vervolledigde hij zijn kennis van het Latijn, Grieks en Hebreeuws aan het Collegium Trilingue.
Tijdens zijn studie geneeskunde werd de medische faculteit beheerst door twee tegenstrijdige strekkingen over wetenschap:

De eerste stroming volgde uit de invloed die het Collegium Trilingue o.a. op de medische faculteit had. Deze vorm van onderwijs was exclusief gebaseerd op objectieve taalanalyse van de beste schrijvers, zonder rekening te houden met de traditionele vertaling van de teksten. Toegepast op de medische faculteit maakte dit, dat men opnieuw moest beginnen met experimenteren. In de medische faculteit werd deze stroming vooral door Thriverius bepleit.
Dodoens heeft deze positieve aanpak van het Collegium Trilingue toegepast op al zijn werkterreinen. Dit blijkt uit zijn botanische en medische publicaties en uit het feit dat hij zijn patiënten zeer nauwgezet volgde.

Hoewel we Dodoens vooral kennen als botanicus en geneesheer, besteedde hij de eerste jaren na zijn studies aan kosmografie. Hij publiceerde het boek "Cosmographia in astronomiam et geographiam isagoge". Het werk was bedoeld om mensen die de mogelijkheid niet hadden om door zelfstudie kennis te vergaren, de mogelijkheid te bieden om de eenvoudige principes van kosmologie onder de knie te krijgen. In dit werk vermeldt hij meerdere keren het werk van Nicolaas Copernicus, de renaissancevader van het heliocentrisme. Dodoens was zeer geïnteresseerd in Copernicus' waarnemingen en berekeningen, maar nam zelf nog geen standpunt in in de discussie rond geo- of heliocentrisme. 
Hij publiceerde in 1584 "De sphaera" als verbeterde versie van zijn "Cosmographia isagoge" in Leiden.

In 1541 begon zijn medische carrière als stadsgeneesheer in Mechelen; hij bekleedde dat ambt 33 jaar. Rond 1557 werd hem een leerstoel aangeboden in Leuven om geneeskunde te doceren. Hij ging er echter niet op in door een conflict over zijn loon.

Een paar maanden later werd hem ook het ambt van lijfarts van Filips II van Spanje aangeboden, maar door lobbying van de hertog van Alva, die de invloed uit de Nederlanden aan het hof wilde inperken, werd Dodoens niet de opvolger van Vesalius.

Dodoens ging wel in op het aanbod om aan het Weense hof de lijfarts van keizer Maximiliaan II van het Heilige Roomse Rijk (1527-1576) te worden. In deze paar jaar legde hij contacten met andere Europese botanici.

Ten slotte ging hij in Leiden op 65-jarige leeftijd colleges geven over inwendige ziekten. Hij doceerde daarover tot zijn dood op 10 maart 1585.

Zijn eerste geneeskundige werk was "Het Koortsenboek" of "Pauli aegineti de febribus et iis quae febribus superveniunt, liber unus" uit 1546. Hij publiceerde hierin enkele correcties en aanvullingen die hij had aangebracht in de vertaling van Joannes Guinterius, die een medische encyclopedie van Paulus van Aegina, een Byzantijnse arts uit de 7de eeuw, uit het Grieks vertaald had naar het Latijn. Dodoens vergeleek die vertaling met de oorspronkelijke tekst en kon zo enkele verbeteringen aanbrengen.
Ook schreef hij samen met enkele leerlingen een bondig boek over de menselijke anatomie, "Physiologicae medicinae partis tabulae expeditae" (1550). 
Op het einde van zijn leven schreef hij ook nog "Medicinalium obervatorionum exempla rara", een werk over speciale en zeldzame ziekten die hij in zijn medische carrière had gezien. Dit werk werd in 1580 uitgegeven bij Christoffel Plantijn te Leiden.

Dodoens was erg geïnteresseerd in plantkunde als ondersteuning van zijn praktijk als geneesheer. Hij greep dan ook de kans om "De historia stirpium commentarii insignes" van Leonhart Fuchs te vertalen in het Nederlands. Die vertaling, "Den nieuwen herbarius, dat is dboeck van den cruyden", verscheen in 1543, een jaar nadat de originele versie was uitgekomen. De vertaling verscheen echter onder de naam van Leonhart Fuchs, maar het is door de volgende elementen duidelijk dat Dodoens de vertaler was.


Hierna wordt hij door Jan van der Loe, een Antwerpse drukker, gecontacteerd om een plantenatlas op te stellen. Hij publiceerde bij hem het "Cruydeboeck" in 1554.

Terwijl hij aan het hof was, reisde hij veel mee met het gevolg van keizer Maximiliaan II, zodat hij veel nieuwe planten ontdekte en kon beschrijven uit Duitsland, Oostenrijk en Hongarije. Na afloop ging hij naar Antwerpen waar hij zijn meesterwerk liet drukken bij Christoffel Plantijn in 1583, namelijk "Stirpium historia pemptades sex".

De eerste belangrijke inbreng van Dodoens voor de plantkunde was, dat hij zelf planten ging zoeken en beschrijven. Hieruit volgde een enorme toename van het aantal beschreven soorten. Hij heeft ongeveer 1340 soorten zelf beschreven, waarvan er een 600-tal nieuw was.

Bij het totaalaantal beschreven soorten moet wel een kleine opmerking worden geplaatst. "Histoire des plantes" uit 1557 is de vertaalde versie van Dodoens' "Cruydeboeck" uit 1554. Het werd vertaald door Carolus Clusius (Charles de l'Écluse), die zelf ook een groot botanicus was. In deze versie is het de vraag in hoeverre de nieuw beschreven planten door Dodoens zijn beschreven of door Clusius. Het laatste hoofdstuk van het boek, "La description d'aucunes gommes et liqueurs, provenant tant des arbres, que des herbes", is zeker in zijn geheel afkomstig van Clusius. Het gaat over een dertigtal planten en hun etherische oliën. Dan zijn er nog de overige 200 nieuwe soorten die in het boek vermeld staan, waarover men kan discussiëren wie hen heeft ontdekt. Men heeft hiervoor de vindplaatsen van de vermelde planten nagetrokken, maar dit levert voor geen van beide een overtuigend proargument op.

De tweede innovatie is dat hij de kloosterlingen, die beweerden dat een geneeskrachtige plant een "teken" had waaruit de werking van de plant kon worden afgeleid, niet volgde. Hij probeerde nieuwe medicijnen altijd grondig uit en bleef de patiënten lang volgen om zo de werking van een geneesmiddel te onderzoeken.

De derde belangrijke ontwikkeling bij Dodoens was dat hij een fundamentele vernieuwing invoerde in de classificatie van de planten. In zijn "Cruydeboeck" van 1554 breekt hij resoluut met de traditie door de planten niet meer alfabetisch te rangschikken, maar volgens hun uiterlijke kenmerken. Dit was van enorm belang voor de biologie. Op die manier stelde hij een systematisch kader op waarin de planten geplaatst konden worden. Deze eerste poging was verre van volmaakt, maar 29 jaar later deelde hij in zijn "Stirpium historiae pemptades sex" de planten in 26 groepen in. Deze werden nog eens in 6 pemptaden gegroepeerd. Veel plantensoorten werden toen al samengeplaatst in hun huidige geslacht en familie. Hij steunde in zijn systeem vooral op vegetatieve kenmerken van planten: bladeren, stengel en kroonbladeren. Om al deze nieuwe kenmerken weer te geven was het cruciaal voor hem dat zijn herbaria degelijk geïllustreerd waren; hij liet ze illustreren door de gerenommeerde Mechelse tekenaar Pieter Van der Borcht.

Zijn voornaamste fouten in de classificatie waren dat hij de klassieke indeling van planten in kruiden, heesters, halfhoutige en houtige planten nog behield en dat hij vaak planten mannelijk of vrouwelijk noemde, terwijl het twee verwante soorten met verschillende afmetingen betrof. Hij had ook nog geen idee van de seksuele functie van een bloem. Wel had Dodoens al vastgesteld dat een vrucht uit een stamper ontstaat, maar de functie van de meeldraden was volgens hem niets meer dan het beschermen van de stamper.

Dodoens moest als stadsgeneesheer de apothekers controleren en kwam veel met hen in contact door zijn artsenpraktijk. Zoals alle takken van de wetenschap stond de farmacie in de tijd van Dodoens nog in haar kinderschoenen. De apothekers gebruikten veel stoffen en kruiden naar de Grieks-Romeinse traditie om te genezen. Hierdoor moesten de meeste ingrediënten uit het Middellandse-Zeegebied en het Oosten komen. Maar door de beperkte transportmogelijkheden en de kostprijs kwamen de apothekers vaak niet aan hun producten. Dit had als gevolg, dat veel apothekers bepaalde stoffen door “gelijkaardige” gingen vervangen, zodat het weinige effect dat het geneesmiddel mogelijk gehad zou hebben, helemaal afwezig was. Dodoens schreef veel van zijn werken in de Nederlandse volkstaal, zodat de doorsnee-apotheker het kon begrijpen. Hij ging ook diep in op de eisen qua herkomst, oogst, bewaring, geur, smaak en kleur van de kruiden, zodat apothekers sneller valse producten konden onderscheiden van de echte, maar ook de echt giftige kruiden konden herkennen. De farmaceutica had op die manier het snelste baat bij zijn werk.
Zijn classificatiesysteem had ook een grote invloed op de botanici na hem; het was een van de systemen die Linnaeus gebruikte om zijn definitieve taxonomische model op te stellen. Zijn werken werden ook in de meeste Europese talen vertaald en zelfs in het Japans. Zo beïnvloedden ze de verdere beschrijving en indeling van de planten uit de koloniën van de Europese landen.

In 1554 verscheen in het Nederlands zijn "Cruydeboeck", met 715 afbeeldingen, waarin hij de planten in zes groepen verdeelde. De geneeskruiden worden er (als derde groep) uitvoerig in beschreven, waardoor het werk lange tijd als een farmacopee is beschouwd. Het boek werd herhaaldelijk opnieuw uitgegeven, in steeds uitgebreidere vorm, het laatst in 1644. Een Franse vertaling door Carolus Clusius verscheen reeds in 1557. Een Latijnse bewerking verscheen in 1583 bij Plantijn.

Dodoens schreef verder enige werken over kosmografie en geneeskunde (in het Latijn), waaronder:




</doc>
<doc id="121062" url="https://nl.wikipedia.org/wiki?curid=121062" title="Caladrius">
Caladrius

De zuiverwitte caladrius (charadrius) is een fabeldier uit Perzië, met een gracieuze hals van een zwaan en een gele snavel en poten, hij werd vaak afgebeeld ter grootte van een zeemeeuw. Heersers hebben naar het dier gezocht nadat Alexander de Grote zijn diagnostische gave ontdekte. De vogel zou veel in paleizen over de hele wereld te zien zijn. 

Het dier kan een diagnose van zieken geven en heeft een helend vermogen. Het geeft aan of de patiënt zal blijven leven of niet. Als de zieke niet meer te redden is, dan draait het zijn kop weg. Is er nog hoop, dan kijkt het de zieke aan en bespoedigt het herstel door de kwalijke dampen van de kwaal te absorberen. Zijn veren worden grijs, en met de ziekte in zijn lijf vliegt de vogel naar de zon en ontdoet zich van het gif. Vooral tegen geelzucht helpt het dier goed, en het vlees van zijn dijen kan blindheid voorkomen.

De caladrius zou niet erg geliefd zijn bij hofartsen en vogelhandelaars. De laatsten kunnen de vogel moeilijk verkopen, omdat elke klant gewoon naar het dier toe gaat om de diagnose te vernemen, en dan weer vertrekt.


</doc>
<doc id="121063" url="https://nl.wikipedia.org/wiki?curid=121063" title="Johannes Wier">
Johannes Wier

Johannes Wier (Grave, 1515 ? – Tecklenburg, 24 februari 1588), (ook "Weyer" of "Wierus") of Piscinarius is een Nederlands arts die als één van de eersten protesteerde tegen de heksenvervolgingen. Hij geldt als een grondlegger van de psychiatrie en mensenrechtenverdediger avant la lettre. Hij publiceerde over zeldzame ziektes, bezeten vrouwenkloosters, seksueel misbruik, Faust en de rattenvanger van Hamelen. Wier beïnvloedde tijdgenoten zoals Michel de Montaigne en de latere denkers Jacobus Scheltema, Sigmund Freud, Karl Marx en Victor Hugo. Zijn lijfspreuk was 'overwin jezelf'.

Onderstaande denkbeelden van Johannes Wier stroken niet met de tijdsgeest van de 16de eeuw:

Andere sceptici uit de zestiende eeuw -witte raven- waren de jezuïet Friedrich Spee van Langenfeld, de Italiaanse humanist Pietro Pomponazzi, de Engelse politierechter Reginald Scot, de spiritualist, glasschilder en 'lekenhervormer' uit Delft David Joris, de Mecklenburgse rechtsgeleerde J.G. Godelmann, wiens opvattingen dicht aansluiten bij die van Wier en de katholieke intellectueel Cornelis Loos uit Gouda die even pastoor was van de Kapellekerk in Brussel. Hun kritische stemmen kwamen vóór het hoogtepunt van de heksenvervolgingen in Vlaanderen tussen 1590 en 1610.

In de Middeleeuwen is gynaecologie uitsluitend het domein van vroedvrouwen. In de zestiende eeuw komt de praktijk aarzelend en in de zeventiende eeuw uitsluitend in mannenhanden. Voor Wier was het niet evident om vrouwen te onderzoeken. Wier:


Wier werd geboren als Katholiek en evolueerde in de loop van zijn leven naar het Lutheranisme en later naar het Calvinisme.

Wier werd in 1515 of 1516 geboren in het welvarende vestingstad Grave in Noord-Brabant als zoon van een groothandelaar in hop. Rond zijn veertiende werd hij inwonend leerling bij de humanist Hendrik Cornelis Agrippa von Nettesheim in Antwerpen, van wie hij zijn brede belangstelling overnam, zijn kritische onafhankelijkheid van denken ten aanzien van de Rooms-Katholieke kerk en zijn gulzig citeren. Agrippa verhuisde even later met zijn gezin naar Mechelen. In één van zijn boeken beschrijft Wier hoe hij met zijn leermeester in de huisbibliotheek werkte. In Mechelen ontmoette hij wellicht de drukker, astroloog en amateurdokter Jan Thibault.

In september 1530 verscheen bij de Antwerpse drukker Johannes Grapheus Agrippa's "Declamatio over de onzekerheid en de ijdelheid van alle wetenschappen en kunsten en over de superioriteit van het woord Gods" met als kernboodschap dat wetenschap, kunsten, roepingen en beroepsbezigheden twijfelachtig waren. Tegelijk geeft hij de medische stand en de kerk een veeg uit de pan. De toon en de inhoud van het werk pasten in de traditie van Desiderius Erasmus' Lof der Zotheid of Pico della Mirandola en Juan Vives. Hofpriesters bij Margaretha van Oostenrijk reageerden met een fluistercampagne die leidde tot een onderzoek. Leuvense theologen noemden het werk 'beledigend voor hun vrome ogen'. Om aan zijn schuldeisers en zijn vervolgers te ontsnappen, verhuisde Agrippa in 1532 met Wier naar Keulen en naar Bonn, onder bescherming van prins-bisschop Hermann van Wied. Daar voltooide hij in 1533 zijn driedelig werk over de invloed van demonen. Hij werkte er de hele studietijd van Jan Wier aan en het werk liet beslist sporen na bij de leerling. Agrippa stierf in 1535 in Grenoble, waar hij voor het laatst gezien is in het "hôtel particulier" van François de Vacho in de Rue des Clercs.

Jan Wier studeerde vanaf 1534 medicijnen in Parijs bij de professor Johann Winter uit het Duitse Andernach en de arts Jean Fernel uit Montdidier. Waarschijnlijk begon hij net als zijn leermeester Agripa met de geneeskunst zonder de studie te voltooien. Hij vestigde zich in 1538 als arts in Grave, huwde er voor de eerste maal en werd in 1545 stadsgeneesheer van Arnhem. In 1548 vroeg men hem om advies inzake hekserij. Hoewel Arnhem subsidie ontving van keizer Karel V, kon men in 1550 Wiers salaris niet betalen. Wier die inmiddels een kroostrijk gezin van vijf kinderen onderhield, werd in Kleef hofarts bij hertog Willem V van Kleef, Gulik en Berg.

Wier huwde twee keer, rond 1540 met Judith Wintgens, mogelijks uit de Kampense muntmeesterfamilie. Na de dood van Judith in 1572 (tijdens het beleg van Kampen?) huwde hij een zekere Henrica. Hij had één dochter, Sofie en vier zonen: de oudste was Diederik en werd genoemd naar zijn grootvader, net zoals zijn tweede zoon Hendrik (-1591). Die werd lijfarts van de keurvorst van Trier, zijn derde zoon noemde hij naar Galenus, de Grieks Romeinse arts uit de tweede en derde eeuw die hij bewonderde. Galenus Wier (1547-1619) werd armenarts in Kleef tot hij in 1578 zijn vaders taak overnam als hofarts. Zijn jongste zoon Johan werd opperrechter in Hoge Palts.

In april 1550 wordt hij hofarts bij hertog Willem V van Kleef. Een tijdgenoot omschreef de hertog als "een voortreffelijk vorst, sterk van lijf en gemoed, handig bij het steekspel en enthousiast over de jacht op groot wild." De hertog huwde de vijftienjarige Maria van Oostenrijk in juli 1546.

Willems grondgebied lag in het centrum van het Heilige Roomse Rijk en omvatte naast de drie hertogdommen de graafschappen Mark en Ravensberg en de heerlijkheid Ravenstein. In de zomer verbleef de hertogelijke familie in Kleef. In de herfst verhuisde het hof naar Hambach of Jülich en 's winters naar Bensberg of Düsseldorf.

Wier verbleef met zijn gezin in Kleef en reisde bij momenten het gezelschap achterna. Druk had hij het er aanvankelijk niet, op de geboorte van de zeven kinderen na, waaronder Marie Eleonore, die de hertogin tussen 1550 en 1557 op de wereld zette. Aan het hof leerde hij er de Italiaanse hofarchitect familie Pasqualini, de hofcomponist Martin Peudargant uit Hoei, Stephanus Pighius en diverse wetenschappers en literatoren kennen. De hertog plande een universteit en trok intellectuelen aan: in de jaren vijftig werd de classicus Georgius Cassander uit Pittem hoftheoloog, Gerard Mercator vestigde zich in 1552 in Duisburg en trad in 1560 als wiskundige en later als cartograaf in dienst van de hertog.

Als in 1562 de heksenvervolgingen geleidelijk aan opnieuw oplaaiden, trok Wier zich terug op het slot Hambach, bij Gullik en bestudeerde er het probleem.
Wier las gulzig: van Jason Pratensis of Jason van Praet las hij een boek over hersenziektes "De cerebri morbis" uit 1549. Van Georg Bauer of Georgius Agricola leerde hij ondergrondse kaboutergeesten kennen die het gemunt hadden op mijnwerkers. Van de Italiaanse filosoof en medicus Pietro Pomponazzi las Wier het "Boek over de oorzaken van wonderlijke natuurverschijnselen of over de betoveringen" en leerde dat inbeelding, geestelijke stoornissen of bedrog aan de basis kunnen liggen van ziektes, een standpunt dat gedeeld werd door Konrad Gesner die het had over de 'aardse' oorzaken van duivelse verschijningen. Olaus Magnus' "Geschiedenis van de noordelijke volkeren" uit 1554 beschreef zwervende weerwolven die wijnkelders openbraken en zich bezopen.

Een jaar later mondde zijn studie uit in "De Praestigiis Daemonum, et Incantatiponibus Ac Veneficiis, libri V" of de "Vijf boeken over de Bedriegerijen van de Duivel en Betoveringen en Vergiftigingen." Het verscheen in Basel bij Johannes Oporinus die in 1543 de "Zeven boeken over de bouw van het menselijk lichaam" van Vesalius publiceerde. Met het vijfdelige boek nam hij de "Malleus maleficarum" driekwart eeuw na zijn verschijnen onder vuur. De bevriende geleerde Andreas Masius las het na. In november 1563 was het boek uitverkocht, schreef Wier in een brief aan zijn vakgenoot, de stadsarts van Gouda, Boudewijn Ronsse. Er kwam een tweede druk in 1564 en het werd vertaald in het Duits en Frans. Latijnse en steeds weer bijgeschaafde uitgaven volgden in 1564, 1565, 1568, 1577 en 1583. Het boek maakte Wier zo beroemd dat de historicus Heinrich Pantalon een lemma aan hem besteedde in zijn "Prosopografiën van de helden en beroemde mannen van heel Duitsland" uit 1565.

In "De Praestigiis Daemonum" bekeek Wier hekserij medisch en juridisch. Juridisch concludeerde hij de onhoudbaarheid van de heksenvervolging omdat martelingen de geloofwaardigheid van de bekentenissen in twijfel trekken. Medisch gezien betrof het vaak zieke en oude vrouwen, met wanen. Naar zijn mening waren ze ontoerekeningsvatbaar. Heksenvervolgingen waren aldus een Satanswerk en een smaad voor het Christendom. Wier baseerde zijn heksenleer op de geschriften van een tijdgenoot van hem, Girolamo Cardano.

Wier zag de heksenprocessen als het werk van Satan en een blamage op het Christendom. De duivel verblindde de beulen, de rechters en de bestuurders. Hij motiveerde zijn strijd tegen de waan uit medelijden met:

Wier wees op de rechters die mannelijke tovenaars vooral niet veroordeelden. Sommige zwendelaars in de geheime wetenschappen lieten zich betalen aan vorstelijke hoven. Zwakke, arme, oude of ongeletterde vrouwen werden bestraft.""Heksen zijn oude vrouwspersonen, meestal van gebrekkige conditie en bedaagde leeftijd, niet geheel bij zinnen, werkzame ellendige stumpers, in wier fantasie en verbeelding, als zij met melancholie beladen of moedeloos zijn, de duivel als zeer subtiele geest binnensluipt en zich verstopt. Hij beeldt hen door zijn verblinding en voorspiegelingen allerlei ongeluk, schade en verderf, die andere mensen zouden hebben getroffen, zo ster in, dat zij geloven dat zij het gedaan hebben, terwijl zij aan deze dingen volmaakt onschuldig zijn. (...) De heksen hebben hun verstand verloren door hun hoge leeftijd, door wanhoop en ellende, door het gebrek van hun fantasie, door de zalven die hen razend maken en door de inwerking van de duivel. Zozeer dat zij bekennen wat zij onmogelijk konden doen. Zo storten zij zich uit vrije wil in de dood, wat iemand met gezond verstand, hoe onstandvastig van geest hij ook is, nooit zou doen, want van alle verschrikkingen is het ergste de dood. De dood wensen is iets voor krankzinnigen, dwazen en kinderen.""

Eind mei 1565 onderzocht hij samen met vier andere commissieleden de bovennatuurlijke gebeurtenissen in het vrouwenklooster Nazareth in Keulen: onverklaarbare krampen, giechelbuien, doodsklokken die vanzelf luidden, zusters die bewusteloos neervielen en met hun onderlichaam liefde bedreven met onzichtbare figuren... De commissie ontdekte dat zuster Gertrudis liefdesbrieven schreef en dat jonge mannen 'vriendschap' sloten met enkele zusters. Nadat ze betrapt waren op hun seksuele escapades en het verbod intrad, begonnen erotische hallucinaties.

In maart 1564 was Wier in Düsseldorf bij een zekere Helwicha die tijdens het handwerken naalden inslikte. Hij rapporteerde er over in het door Theodor Zwinger nagelezen "Zeldzame medische waarnemingen". Het werk verscheen in 1567 en bracht Wier in een positie waar hij zich kon meten met 'top' geleerden. De beroerte van Willem van Kleef zorgde er in september 1566 (midden de Beeldenstorm in de Lage Landen) voor dat hij zijn hertogdom niet langer kon besturen, dat het universiteitsplan opgeborgen werd en dat het hof uiteenviel in katholieken en protestanten. De katholieke restauratie verving de protestantse hofpredikant Gerhard Veltius door Heinrich Hummel en snoerde Wier een decennium de mond: van Wier verschenen geen nieuwe boeken meer, enkel heruitgaven.

Na de beeldenstorm, het aantreden van de hertog van Alva als landvoogd in 1567 en de terechtstelling van Egmond en Hoorne op de Brusselse grote markt in de zomer van 1568 vreesde men in Vlaanderen dat er zich in Kleef, Gullik en Berg opstandelingen schuil hielden. Johan Baptist van Tassis, een telg uit de adellijke familie die het postwezen uitbouwde, arriveerde als spion in Kleef in mei 1568 om de Duitse inmenging bij de opstand te observeren. Mogelijks had zijn missie oog voor de nieuwe en aangepaste editie van "Over duivelse begoochelingen", met een nooit geziene kritiek op de Rooms-Katholieke kerk en de verdediging van de ketters. Bovendien spioneerde Wiers oudste zoon Diederik mogelijks voor de rebellen en had hij een actieve inbreng tijdens het beleg van Haarlem in 1572 en 1573.

Tijdens dat beleg schreef Wier het "Boek over de ziekte gramschap, en haar filosofische, medische en theologisch behandeling" of "De ira morbo, eiusdem curatione philosophica, medica & theologica liber" waarin hij de wandaden van de Spaanse legers, de bezetting, de overheersers en de Parijse Bloedbruiloft uit 1572 aan de kaak stelde, verpakt in een medisch traktaat over gramschap. Hij betoogde dat de Spaanse soldaten een voorbeeld moesten nemen aan sultan Saladin die op 2 oktober 1187 de kruisvaarders versloeg in Jeruzalem. Het boek zou in 1577 verschijnen. Hij droeg het op aan graaf Herman van Nieuwenaar en Meurs, die hem geregeld te gast had op zijn Slot Bedburg en in 1572 een leger op de been bracht voor Willem van Oranje.

In 1577, toen de katholieke restauratie aan het hof stilviel, verscheen een reeks boeken:

In 1578 eindigde zijn hofartspraktijk en volgde zijn zoon Galenus hem op. Hij schreef nog een boek en "De Praestigiis" kwam opnieuw op de Index van Verboden Boeken terecht. Zonder de bescherming van het Kleefse hof was Wiers vervolging denkbaar. In 1580 verscheen zijn "Artsenijboek" dat hij opdroeg aan Anna von Tecklenburg. In 1583 verscheen een tweede editie waarin hij (soms onterecht) beweerde een aantal ziektes als eerste te beschrijven: de Engelse zweetziekte, Iliacas passio (een darmobstructie), Lopende varen (een aandoening van het zenuwstelsel), wondroos, Nachtgriff (heup- of rugpijn), syfilis en de pestilentische hoest or de eerste gedocumenteerde pandemie in 1580. In de jaren tachtig ging het niet goed met Wier: mensen uit zijn onmiddellijke omgeving overleden, financieel ging het bergaf en zijn gezondheid ging achteruit. Hij overleed op 24 februari 1588 ver van huis bij een bezoek aan de zieke graaf Arnold Von Bentheim in Tecklenburg. Hij was tweeënzeventig en werd er begraven in de later verwoeste slotkerk.

Jan Wier kreeg zowel tijdens zijn leven als na zijn dood uit de diverse hoeken kritiek, zijn voornaamste tegenstanders waren de invloedrijke Franse jurist en econoom Jean Bodin, Binsfeld en de duivelkenners Martin del Rio en de exorcist Philipp Ludwig Elich. Ze beschuldigden hem ervan een ketter, een tovenaar, een duivelsknecht of een heksenmeester te zijn.

Martin Delrio actualiseerde de "Heksenhamer" met zijn publicatie "Disquisitiones magicae" waarin hij Wier verdacht maakte een heksenmeester te zijn. ""Het gaat de duivel uitstekend, ten gevolge van de bemoeiingen van Wier en zijn aanhangers die tegen de inquisiteurs optreden met de bewering dat dit alles een dwaze inbeelding zou zijn"." Voor Delrio stond het vast dat Wier een satansspel speelde en faam genoot in de hel.

Jean Bodin werkte scherpzinnig op de zwakke plekken in het werk van Wier, bestempelde de melancholietheorie als een 'pueriele' sofisme en ondermijnde Wiers relatie met zijn leermeester tovenaar Agrippa von Nettesheim waarmee Wier samen sliep.

De Zuidelijke Nederlanden bleven tot ver in de 17de eeuw heksen verbranden. Wie twijfelde aan het demonische heksenconcept, noemde de jezuïet Franciscus Costerus in zijn "Catholiicke Sermoonen" in 1604 volgelingen van Wier.

Na de dood van Wier volgden weinig herdrukken van zijn werk en manifesteerden zich geen grote figuren die opkwamen tegen de heksenwaan. Christoph Besold, de advocaat in het heksenproces tegen Katharina Kepler gebruikte Wiers ideeën in de zeventiende eeuw. De Traktaten over scheurbuik en het "Artsenijboek" met een herdruk in 1599 vormden een uitzondering. In 1659-60 zag de Amsterdammer Pieter Montanus of Pieter van den Berghe het als zijn taak om van de 'weggedeemsterde Wier' een verzameld werk uit te brengen in de "Opera Omnia". De hoogleraar Martinus Schoock uit Groningen schreef de voorwoorden, Melchior Adam de biografie en de Haarlemse glaskunstenaar, tekenaar en koperetser Pieter Holsteyn de jongere tekende het portret.

Sigmund Freud kende en waardeerde het werk van Wier, zonder dat hij er vaak naar verwees, net zoals hij de Malleus Maleficarum kende, waardoor hij hekserij psychologisch en niet demonologisch bekeek. De historicus en media-wetenschapper Kurt Baschwitz noemde Wier 'het genie van het gezond verstand.'







</doc>
<doc id="121078" url="https://nl.wikipedia.org/wiki?curid=121078" title="Epitheelcel">
Epitheelcel

Een epitheelcel of cellula epithelialis is een cel in het epitheel (dekweefsel), het weefsel dat organen en andere weefsels bedekt. De opperhuid is een deel van het epitheel, maar ook inwendige organen als luchtwegen en darmen worden bekleed door epitheelcellen.

De huid bestaat uit een aantal lagen, onder andere de opperhuid (epidermis) en de lederhuid dermis.


</doc>
<doc id="121090" url="https://nl.wikipedia.org/wiki?curid=121090" title="Trichotillomanie">
Trichotillomanie

Trichotillomanie is een psychische aandoening die in de DSM-5 is ingedeeld bij de "Obsessieve-compulsieve en verwante stoornissen". In de DSM-IV was deze aandoening ingedeeld bij de stoornissen in de impulsbeheersing. Wie aan deze aandoening lijdt, heeft een overmatige aandrang om zijn haren uit te trekken, zowel hoofdhaar, wimpers en wenkbrauwen als haar op andere delen van het lichaam. De naam is afgeleid van het Griekse "trich-" (haar), "till(ein)" (trekken), en "mania" (waanzin, gekheid).

Door het uittrekken van de haren ontstaan kale plekken, wat schaamte of frustratie kan opleveren, maar verder leiden TTM-lijders een normaal leven. Sommige psychiaters zien trichotillomanie als een vorm van de obsessieve-compulsieve stoornis, terwijl anderen het niet als een aandoening zien, maar als een tamelijk onschuldige gedragsvorm, te vergelijken met nagelbijten. Feit is in ieder geval dat bij TTM-lijders niet meer persoonlijkheidsstoornissen voorkomen dan bij anderen.

Een verschijnsel dat zich soms bij trichotillomanie voordoet is trichofagie, waarbij de persoon aan de haren zuigt of ze opeet. In uitzonderlijke gevallen kan een gevormde haarbal tot maagproblemen leiden.

Er zijn diverse onderzoeken gedaan naar het percentage van de bevolking dat lijdt aan trichotillomanie, onderzoeken met uiteenlopende resultaten. De DSM-IV meent dat 1-2 % van de gehele bevolking lijdt aan deze aandoening maar de DSM-IV-TR heeft het over 0,6%. De resultaten hangen mede af van de interpretatie van het begrip trichotillomanie.

Zo is het resultaat 0,6% verkregen door rekening te houden met onderstaande criteria:

Wanneer we één van de criteria weglaten bekomen we al heel andere resultaten. Toch vinden nog heel wat mensen dat trichotillomanie onderschat wordt. Dit komt gedeeltelijk omdat ze het niet willen toegeven, ze zijn beschaamd voor de kale plekken.
In een onderzoek door Christenson (1995) behoorden van de 186 patiënten 172 tot het vrouwelijke geslacht. In dit onderzoek is dus 92,5% van de totale groep van mensen die aan trichotillomanie lijdt vrouwelijk. Het is wel goed mogelijk dat mannen de kale plekken wijten aan normale mannelijke kaalheid of dat zij simpelweg geen professionele hulp zoeken.

Er zijn vele onderzoekers die de beginleeftijd waarop trichotillomanie zich begint te ontwikkelen hebben proberen te achterhalen. Muller en Winkelmann in 1972 ,Mansueto in 1990, Swedo en Leonard in 1992, Christenson in 1995 en Cohen in 1995 zijn een paar van deze onderzoekers en hebben allemaal ongeveer hetzelfde resultaat bekomen van tussen de 11 en de 12 jaar. Er is ook zoiets als "babytrichotillomanie" waarbij kinderen in hun eerste levensjaren haren uittrekken, gelukkig verdwijnt dit meestal van zelf in de loop van de tijd. Als het dwangmatig haren uittrekken begint tijdens de tienerjaren is de kans groot dat je er niet zomaar vanaf komt.

Men heeft tot op de dag van vandaag nog geen duidelijke en vaststaande oorzaak voor trichotillomanie gevonden. Er zijn wel enkele theorieën opgesteld waaronder oorzaken vanuit het neurobiologisch perspectief, het psychoanalytisch perspectief en oorzaken vertrekkende vanuit de leertheorie.

Serotonine is een neurotransmitter die voorkomt in onder andere de hersenen. In het gebied van de hersenen dat een grote invloed heeft op de emotionele en motorische processen bevindt zich in een normaal geval serotonine. Trichotillomanie zou volgens verschillende bronnen en onderzoeken zoals dat van Stein in 1999 en Audenaert in 2003, veroorzaakt worden door een tekort aan serotonine. De oorzaak van dat verschijnsel op zich is evenals onduidelijk en dus onbekend. Er wordt niet alleen de oorzaak gezocht bij serotonine in de hersenen, ook andere delen van de hersenen worden als mogelijke oorzaken gezien.

De cortex orbitofrontalis van een mens (deel van de hersenen) staat onder andere in voor vaardigheden als zelfbeheersing en beslissingsvermogen. Als de werking van de cortex orbitofrontalis verstoord raakt, hebben we als gevolg problemen met zelfbeheersing. Bij mensen met trichotillomanie uit zich dit dus in herhaaldelijk ongewenst gedrag (haren uittrekken).

Er zijn twee mogelijke psychoanalytische oorzaken van trichotillomanie en de eerste is te vinden in de kindertijd. Een baby heeft behoefte aan voedsel, aandacht en aanrakingen. Door de vervulling van deze behoeften krijgt het kind een gevoel van veiligheid en geborgenheid. In deze periode wordt onder andere de impulsbeheersing en frustratietolerantie ontwikkeld en daarom is het belangrijk dat de behoeften van het kind worden vervuld. Als dit niet het geval is wordt de basis gelegd voor latere problemen. Op de leeftijd van ongeveer 2 jaar komt het kind in de anale fase waarin het zijn eigen willetje probeert op te dringen. Natuurlijk is er ook nog de wil van de ouders en zo komt het kind in een tweestrijd, die meestal leidt tot het toegeven aan de ouders. In gezinnen waar boosheid niet getolereerd wordt zal het kind zich inhouden ter wille van de ouders en zo heel wat frustraties opkroppen. Ze krijgen het onvermogen om hun boosheid uit te drukken en dus zetten ze het om in obsessies en compulsies.

Een tweede mogelijke oorzaak vanuit een psychoanalytisch perspectief is de symbolische betekenis die we aan ons haar geven. Mensen die onderzoek doen naar moeder-dochter-relaties hebben gezien dat vrouwen die aan trichotillomanie lijden vaak problemen hadden/hebben met hun moeder. Dit vooral in de eerste levensjaren van de dochter waar ze behoefte heeft aan voedsel, aandacht en aanrakingen. Later wordt hun relatie ambivalent, enerzijds zijn ze afhankelijk van elkaar en anderzijds heerst een vijandigheid omdat de een de ander nooit kan geven wat de ander wil. Om een voorbeeld te geven, een moeder projecteert haar onvervulde ambities, bijvoorbeeld een bepaald beroep, op haar dochter. Deze heeft echter steun nodig en niet iemand die ze zelf nog moet steunen. Door de steun die ze niet ontvangt van haar moeder maar juist moet geven krijgt ze agressieve gevoelens tegenover haar. Het haar kan hier symbool staan voor de moeder en krijgt dus heel wat te verduren. Haar haren kunnen ook gewoon dienen als troost voor de afwezigheid van haar moeder.

In de leertheorie stelt men dat het dwangmatig haar uittrekken een slechte gewoonte is die uitgelokt wordt door externe en interne stimuli, prikkels. In 1997 hebben Mansueta en zijn collega’s hier onderzoek naar gedaan en de bevindingen zijn uiterst interessant.






Er zijn vele behandelingen mogelijk waarvan de één al effectiever is dan de anderen. Medicatie is een van de behandelingen maar ook gedragstherapie kan wonderen doen bij mensen die Trichotillomanie hebben.

Volgens de wetenschap is dit de meest effectieve medicatie om trichotillomanie te behandelen en meteen ook de oudste. Het is een soort antidepressivum dat het reeds besproken probleem met serotonine min of meer oplost.

Een ander woord voor fluoxetine is prozac, en heeft theoretisch gezien ongeveer hetzelfde effect als clomipramine. Een onderzoek heeft uitgewezen dat het effect van een placebo en fluoxetine hetzelfde is. Hieruit zouden we dus kunnen besluiten dat het geen effectieve medicatie is. Een ander onderzoek heeft echter uitgewezen dat fluoxetine en clomipramine hetzelfde effect hebben. Daaruit zouden we vervolgens kunnen besluiten dat fluoxetine wel een effectieve medicatie is net zoals Clomipramine er één is. Er is dus nog veel onderzoek nodig wat betreft deze behandeling.

Vorige 2 medicamenten speelden in op de gebrekkige werking van serotonine, er zijn ook andere medicaties zoals stemmingsstabilatoren (vb Lithium ) of neuroleptica die bepaalde psychische functies onderdrukken. Nog een mogelijkheid vormen de anxiolytica, die onrust en angst verminderen...

De behandeling die gedragstherapie aanbiedt gaat uit van de leertheorie. Ze zien het uittrekken van de haren dus als een soort van (slechte) gewoonte.

Het omkeren van de gewoonte is een eerste behandeling in de gedragstherapie waarbij Baer in 2002, 5 stappen heeft onderscheiden. Lee Baer is hoogleraar psychologie aan de Harvard Medical School en onderzoeker van obsessieve-compulsieve stoornissen bij het Massachusetts General Hospital waarover hij ook een boek heeft geschreven: Alles onder controle.


Een eerste techniek is zelfmonitoring, het zichzelf bewust maken van het probleem en allerlei gegevens zoals tijdstip en locatie noteren. Wanneer dit de enige stap is tijdens de therapie is de kans op hervallen groot aangezien er geen technieken worden aangeleerd om het haren uittrekken af te leren en te voorkomen. Een andere techniek is aversietherapie wanneer iemand haren uittrekt. Zo deed Crawford in 1988 een experiment met een vrouw die trichotillomanie had. Er werden elektroden aan haar onderarm bevestigd en na een half jaar (7 sessies) van lichte elektrische schokken krijgen wanneer ze voorbereidingen nam voor het haren uittrekken, voelde ze niet langer die behoefte. De vrouw werd gevolgd en is niet teruggevallen in haar oude gedrag. Straffen hangt wat samen met aversietherapie en kan ook effectief zijn. Dan hebben we ook nog bekrachtiging die kan optreden als een behandeling tegen trichotillomanie. Hierbij denken we dan aan het goedkeuren en bevestigen van goed gedrag door middel van bijvoorbeeld complimentjes. Het doet dus wat denken aan stap 4: contigentiemanagement van L. Baer. Als laatste behandelingstechniek onder de categorie gedragstherapie hebben we cognitieve gedragstherapie, deze techniek probeert patiënten de onderlinge relaties van hun gedachten, gevoelens en handelingen te laten begrijpen.



</doc>
<doc id="121105" url="https://nl.wikipedia.org/wiki?curid=121105" title="Middenvoetsbeen">
Middenvoetsbeen

Het middenvoetsbeen of metatarsium bestaat uit vijf botten, de middenvoetsbeenderen of ossa metatarsii, die in de voet de verbinding verzorgen tussen de tenen en de voetwortelbeenderen.

Vergelijkbaar hiermee zijn de middenhandsbeenderen of de ossa metacarpii.


</doc>
<doc id="121113" url="https://nl.wikipedia.org/wiki?curid=121113" title="Middenhandsbeen">
Middenhandsbeen

Middenhandsbeenderen, middelhandsbeenderen of ossa metacarpii zijn de beenderen die in de handplaat de verbinding verzorgen van de vingers met de handwortel. Samen worden zij de middenhand genoemd. 

Vergelijkbaar hiermee zijn de midden-/middelvoetsbeenderen of ossa metatarsii.

De middenhandsbeenderen zijn:


Bij de overige zoogdieren wordt van een soortgelijke indeling, met soortgelijke nummering, uitgegaan. Alleen de vleeseters onder de huisdieren bezitten (naast de mens) alle vijf de middenhandsbeenderen. met ossa metacarpii III en IV als langste botten. Bij het varken ontbreekt het os metacarpii I.. De ossa metacarpii I et II zijn volledig afwezig bij de herkauwers, terwijl van het os metacarpii V alleen als klein beenplaatje aanwezig is. Bij het paard zijn de ossa metacarpii I et V volledig afwezig. Het os metacarpii III is vervolgens het hoofdmiddenhandsbeen, met de ossa metacarpii II et IV als griffelbeentje ertegenaan.

Bij de Griekse arts Galenus komen we voor de middenhand het begrip μετακάρπιον "metakárpion" tegen. De Latijnse vorm "metacarpium" en niet "metacarpus" sluit het beste aan bij deze Oudgriekse vorm. 

Als bijvoeglijk naamwoord van het metacarpium komt men in het anatomische Latijn zowel "metacarpius", "metacarpicus", "metacarpiaeus", "metacarpeus", "metacarpianus" als "metacarpalis" tegen. De vorm "metacarpius" zou het meest overeenkomen met de (latere) Griekse vorm μετακάρπιος "metakárpios". De vorm "metacarpalis", zoals in "ossa metacarpalia" is een samenstelling uit een Latijn en Grieks deel. Het gebruik ervan wordt door sommigen afgeraden. 


</doc>
<doc id="121193" url="https://nl.wikipedia.org/wiki?curid=121193" title="Deken (beddengoed)">
Deken (beddengoed)

Een deken is meestal een rechthoekig kleed dat bestaat uit isolerend materiaal, dat ergens overheen gelegd kan worden om thermisch te isoleren.

De meest duidelijke toepassing is een wollen of synthetische deken, die over een bed wordt gelegd. Hierbij wordt de lichaamswarmte vastgehouden. De rand van een deken moet tegen het rafelen afgewerkt worden. Dat gebeurt soms met een brede band, maar ook wel met een speciale naaisteek, de dekensteek.
Een deken kan makkelijk een haard van micro-organismen vormen en oorzaak zijn van allergische reacties. Daarom worden ook anti-allergische dekens vervaardigd. Voor gebruik op bed is de deken grotendeels in onbruik geraakt en vervangen door het dekbed.

Een gewone deken voelt eerst koud aan, omdat de lichaamswarmte de binnenzijde van de deken eerst moet opwarmen. Een elektrische deken zorgt ervoor dat de deken reeds warm aanvoelt van bij het eerste contact met het lichaam. Molton onderdekens worden op het matras gelegd om (transpiratie) vocht op te nemen. 

Een branddeken is uit brandwerende stof vervaardigd en dient om een beginnend vuur te doven: het vuur zal doven bij gebrek aan zuurstof.

Bij industriële toepassingen wordt soms ook een deken gebruikt, bijvoorbeeld om een procesvat warm te houden.


</doc>
<doc id="121307" url="https://nl.wikipedia.org/wiki?curid=121307" title="Bacillus anthracis">
Bacillus anthracis

Bacillus anthracis is een gram-positieve, facultatief anaerobe, staafvormige bacterie uit het geslacht "Bacillus". "Bacillus anthracis" is de verwekker van de ziekte miltvuur. Een van de ziekteverschijnselen is een opgezwollen en ontstoken milt (vandaar de naam) en kan leiden tot de dood.

"Bacillus anthracis" valt onder pathogeniteitsklasse 2. Tijdens werkzaamheden worden handschoenen gedragen. Al het gebruikte materiaal wordt direct gesteriliseerd.

Na de besmetting op de huid ontstaat een pijnloos en jeukend plekje dat later een blaar of wond wordt. Nadat de sporen van deze bacterie via de lymfvaten in de bloedbaan komen scheidt "Bacillus anthracis" twee toxines uit. Tijdens de incubatieperiode probeert de milt de bacterie te vernietigen maar de bacterie vermenigvuldigt zich te snel. Op den duur beschadigingen de twee toxines de bloedvaten waardoor ernstige inwendige bloedingen kunnen ontstaan.

De bacterie "Bacillus anthracis" komt voor in de grond en kan zeer lang bewaard blijven. Miltvuur, de ziekte die "Bacillus anthracis" veroorzaakt, komt vooral voor bij dieren. De ziekte is zeer zeldzaam in West-Europa, maar komt wel regelmatig voor in Oost-Europa, het Middellandse Zeegebied, de Verenigde Staten, Australië en Canada. In andere landen, zoals Afrika, Zuid-Amerika en Azië, komt besmetting vaker voor.
Mensen kunnen besmet raken wanneer de sporen bijvoorbeeld worden gegeten door een koe en in de maag van de koe terechtkomen. In de maag van de koe kunnen de cellen actief worden en zich gaan vermeerderen. De koe raakt besmet. Door bijvoorbeeld het eten van vlees van de koe kan de mens besmet raken.
Besmetting met de "Bacillus anthracis" kan dus komen door het eten van besmet vlees, wanneer het vlees niet voldoende verhit is. Ook kan besmetting plaatsvinden op de huid, daar waar de huid beschadigd is. Dit kan komen door direct huidcontact met besmetten dieren. De meest voorkomende plekken zijn de handen, gezicht, nek. Door het inhaleren van de sporen van Bacillus anthracis kan er ook besmetting plaatsvinden. Mensen die met besmette dieren (zoals dierenartsen en veehouders) of besmet dierlijk materiaal (werknemers in slachthuizen en leer/wol fabrieken) werken hebben een hoger risico op besmetting met "Bacillus anthracis".

Bijna alle stammen van "Bacillus anthracis" zijn gevoelig voor een antibioticakuur. Het antibioticum penicilline, bijvoorbeeld, vernietigt bacteriën door een aanval te doen op hun peptidoglycaanlaag. Hierdoor wordt de cel makkelijker weggewerkt door het eigen immuunsysteem. Wanneer de betreffende stam resistent is voor penicilline, kan gebruikgemaakt worden van Ciprofloxacin, een antibioticum die dan vaak wel effect heeft. Deze behandeling werkt alleen als de infectie met "Bacillus anthracis" op tijd wordt gesignaleerd.

De sporen van "Bacillus anthracis" zijn moeilijk te signaleren want de sporen zijn geurloos, smaakloos en kleurloos. Deze sporen kunnen worden vernietigd door een hittebehandeling. Wanneer de sporen van deze bacterie worden blootgesteld aan formaldehyde van 4 procent (tijdsduur 12 uur) gaan de sporen ook dood. Door besmette oppervlakken schoon te maken met bleekmiddel (0,5% hypochlorietoplossing) worden de sporen ook gedood.



</doc>
<doc id="121347" url="https://nl.wikipedia.org/wiki?curid=121347" title="Ledikant">
Ledikant

Een ledikant is een onderdeel van een bed, en is de constructie zonder het matras, en zonder het beddengoed.

Vaak zijn ledikanten van hout, vroeger werd ook vaak metaal toegepast.

Het belangrijkste deel is het deel waar de matras op komt te liggen. Dit moet samen met de matras voor een goed slaapcomfort zorgen. Enkele soorten zijn bijvoorbeeld:

In andere (tropische) landen zijn ook andere soorten ledikanten. Bijvoorbeeld een houten raam, waarin schuin en kruislings banden gespannen zijn.

Bij de spiraalvering staat er een flinke trekkracht op de metalen buizen waarin de veren zitten. Het is daarom zeer gevaarlijk om de metalen buizen door te zagen, omdat er grote krachten op staan.

De poten van het ledikant kunnen zo gemaakt zijn dat het ledikant gemakkelijk te verschuiven is. 

Sommige ledikanten bestaan uit lossen delen, bijvoorbeeld één of twee bodems waar het matras op komt, en een ombouw. Bij dergelijke ledikanten kan vaak gekozen worden tussen een vaste of een verstelbare bodem. Een verstelbare bodem kan elektrisch versteld worden, zodat men half-zittend in bed kan zitten. Daarvoor is een matras nodig, die geschikt is om te buigen.


</doc>
<doc id="121398" url="https://nl.wikipedia.org/wiki?curid=121398" title="Salvia divinorum">
Salvia divinorum

Salvia divinorum is een plant uit de lipbloemenfamilie ("Lamiaceae" of "Labiatae").
De plant komt in het wild voor in het Mazatec gebergte te Oaxaca, Mexico, waar ze op schaduwrijke en vochtige plaatsen groeit. Het is niet duidelijk of "S. divinorum" een cultigen of een hybride is. De plant is psychoactief en veroorzaakt sterke hallucinaties en werd hierdoor traditioneel gebruikt door de Mazatec-medicijnman.

"Salvia divinorum" heeft een vierkante, holle stengel. De bladeren zijn groen en hebben een grootte van zo'n 10 tot 30 cm. De plant kan tot 1 meter hoog worden.
"S. divinorum" bloeit slechts zelden en maakt dan witte bloemen met paarse kelk aan. De gevormde zaden zijn echter niet of weinig kiemkrachtig. "S. divinorum" plant zich over het algemeen vegetatief voort door middel van ondergrondse uitlopers of doordat de planten omvallen en wortels aanmaken op de plaats waar het plantendeel in contact komt met de vochtige ondergrond.

De plant wordt al duizenden jaren bij religieuze rituelen van de Mazatec-indianen door hun medicijnmannen gekauwd. Door het kauwen ontstaat een langer aanhoudend maar milder effect dan bij het in het westen gebruikelijke roken. Het roken van salvia-extracten veroorzaakt dissociatie en intense, atypische hallucinaties. Het effect komt snel op in geval van roken, en duurt zo'n 5 tot 10 minuten. De meeste gebruikers beschrijven de ervaring als prettig, soms zelfs spiritueel. Anderen vinden de ervaring daarentegen juist beangstigend en te intens. Frequent wordt als angstwekkend effect gemeld een (tijdelijk) gevoel van "controleverlies" waarbij de waarneming van de omgeving wegvalt en een neiging tot een soort "blind", slaapwandelachtig bewegen de kop opsteekt (waardoor de gebruiker zich onbedoeld aan gevaren kan blootstellen) en ook elk gevoel voor hoogte en diepte verdwijnt: de gebruiker vreest dan in een plat tweedimensionaal vlak te zullen "moeten" worden opgenomen. Doordat het middel veelal legaal verkrijgbaar is, bestaat er met name voor nieuwe gebruikers een gevaar van het onderschatten van de intensiteit van de effecten.

De primaire actieve hallucinogene stof is salvinorine A, verder komt ook onder andere salvinorine B voor. Salvinorine A is een diterpenoïde met als chemische formule CHO en werkt als een potente κ-opioïde en D receptor agonist. Salvinorine A is werkzaam in dosissen vanaf 200 µg en is hierdoor het meest potente natuurlijke hallucinogeen.

De toxiciteit van salvinorine A is laag. Het kan echter wel leer- en geheugenstoornissen veroorzaken, althans in onderzoek bij ratten.

Australië was het eerste land dat de handel in "Salvia divinorum " (per 1 juni 2002) verbood. Een aantal Europese landen en een aantal Amerikaanse staten volgden. De plant is verboden in België sinds oktober 2006. In Nederland is de plant legaal verkrijgbaar in smartshops, vaak in generieke vorm, maar ook wel in vijf-, tien-, vijftien-, twintig- en extra sterke veertigvoudige extracten.

In de loop van 2007 ontstond er een internet-hype rond het gebruik van "Salvia divinorium", toen tieners in de Verenigde Staten en het Verenigd Koninkrijk de plant op betrekkelijk ruime schaal als één van de "legal highs" omarmden. Zij maakten video's van hun ervaringen en plaatsten die op YouTube.

Eén en ander bleef vervolgens ook voor de klassieke massamedia niet lang onopgemerkt en er verschenen geleidelijk aan meer berichten over 'die wonderlijke YouTube-subcultuur van hallucinerende jongeren'.

Zo kwam de BBC bijvoorbeeld met een bericht, waarin ze een van die op YouTube geplaatste 'ervaringsvideo's' van een salviagebruiker citeerde: "Mijn lichaam voelde aan als een verfpalet dat tegen een stuk linnen gesmeten was en langzaam naar beneden droop."

"Het klinkt als een parodie op de geestverruimende hippies uit de jaren 60," aldus dit BBC-bericht, "maar een uitlating als deze is bepaald niet atypisch voor deze wonderlijke nieuwe subcultuur."



</doc>
<doc id="121549" url="https://nl.wikipedia.org/wiki?curid=121549" title="Kelpwoud">
Kelpwoud

Een kelpwoud is een wereldwijd voorkomend ecosysteem onder de zeespiegel. De naamgevende soort is de kelp. Dit zijn bijzonder groot groeiende meercellige soorten uit de afdeling van de bruinwieren ("Phaeophyta"). De in kelpwoud levende algen zijn overwegend bruinwieren en roodalgen ("Rhodophyta").

De kelpwouden kunnen gezien worden als de onderzeese tegenhanger van de regenwouden omdat ze beiden een grote soortenverscheidenheid en een verticale structuur kennen. De moleculair bioloog J. Craig Venter berekende uit nieuw gevonden genen meer dan 1000 onontdekte soorten alleen al in de Sargassozee. Bijgevolg zouden zich in kelpwouden wereldwijd nog duizenden onbeschreven soorten kunnen bevinden, waaronder zich waarschijnlijk vooral veel micro-organismen uit het fytoplankton bevinden.

De dominerende soort in het kelpwoud, de reuzenkelp ("Macrocystis perifera"), bestaat hoofdzakelijk uit drie delen: het zuignaporgaan op de bodem, de buigzame stengel en de bladachtige uitsteeksels, die geen echte bladeren genoemd mogen worden, maar vaak wel als bladeren aangeduid worden. De delen verdelen overeenkomstig de ook voor normale bossen typische lagenstructuur in meerdere levensruimen: boven - gedeeltelijk zelfs aan het wateroppervlak - de bladeren van de grotere wieren die een soort boomkronen vormen. Daar onder ligt de middenbouw van de stengel in het schemerachtige licht, waarin talrijke vissensoorten rondzwemmen. Daar weer onder bevinden zich de zuignappen die zich hechten aan de donkere zeebodem. Net als bij het koraalrif is er concurrentie om het licht, een belangrijk mechanisme in de strijd tussen de verschillende soorten, evenals tussen organismen van dezelfde soort.

Afzonderlijke zeewieren kunnen een grote hoogte bereiken. Reuzenkelp heeft een groeitempo van wel 30 tot 50 centimeter per dag en kan maximaal 70 meter lang worden (gebruikelijk is tot 40 meter). Het snelle groeitempo leidt tot een zeer afwisselende plantengroei en een veelvuldige verandering van de bossen al naar gelang het jaargetijde. Stormaanvallen in de herfst en winter trekken oude bladeren uit de kronen zodat er meer licht op de bodem terechtkomt. Daarbij kan het ook voorkomen dat het zuignaporgaan van de bodem loskomt waardoor de kelp vrij rond gaat zweven. De plant drijft dan naar de oppervlakte en groeit daar verder totdat ze ergens strand of warm water bereikt. Ook drijvend vormt de kelp een geschikt biotoop voor veel verschillende zeedieren.

Belangrijke standplaatsfactoren voor een kelpwoud zijn de lokale eigenschappen van de zee. De meeste meercellige algensoorten vereisen rustig water aangezien ze bij sterke stroming geen houvast kunnen vinden. Het water moet verder rijk aan voedingsstoffen en zeer helder zijn, aangezien er licht nodig is voor de fotosynthese. Om deze reden bevinden de kelpwouden zich meestal in de ondiepe wateren; ze komen zelden dieper dan 15 tot 40 m. voor. Daarbij vinden de planten het gemakkelijkst houvast in een rotsachtige bodem. In tegenstelling tot de koralen vereisen de wieren relatief lage temperaturen. De grotere wouden bevinden zich daarom in koude wateren waarbij 20°C geldt als bovengrens.

Kelpwouden komen over de hele wereld voor tot in de noordelijke en de zuidelijke poolwateren. Het Duitstalig populairwetenschappelijk tijdschrift P.M. Magazin schat dat ze bij elkaar wel eens een gezamenlijke oppervlakte even groot als Europa kunnen hebben.

Kelpwouden groeien langs de gehele westkust van de beide Amerika's, van de Aleoeten in Alaska tot aan de Straat Magellaan. Bijzonder uitgestrekt zijn de kelpwouden voor de kust van Californië, tussen San Diego en Santa Cruz. Deze zijn ook het best bestudeerd omdat de universiteiten van beide steden er onderzoek naar doen.

Kelpwouden zijn er verder in de Atlantische Oceaan voor de kust van Argentinië, in de bekende onderzeeoerwouden in de Sargassozee, voor de westelijke kust van Zuid-Afrika, hier en daar in de Indische Oceaan, voor de kusten van Australië en Nieuw-Zeeland en voor een deel van de kust van Antarctica.

Kelpwouden hebben gewoonlijk een complexe, ruimtelijke structuur met vele naast elkaar levende geslachten, vergelijkbaar met bosvegetaties. In de oostelijke en noordelijke delen van de Grote Oceaan domineert vaak de eenjarige Stierkelp ("Nereocystis luetkeana"), die ook sterkere stromingen kan weerstaan. Kelpen die behoren tot de geslachten "Macrocystis" en "Nereocystis" hebben drijflichamen die de bladeren aan het wateroppervlak houden hetgeen effectief is voor de fotosynthese. Daarbij beginnen de algen verder in de breedte te groeien waardoor, naast de kronen, verdere uitgestrekte verticale lagen ontstaan.

Voor de kust van Alaska kan, wanneer de kelp ongeschonden is door zee-egels, het ertoe komen dat de "Laminaria groenlandia" overheerst en andere soorten het licht ontneemt.

Kelpwouden aan de Atlantische kust van Noord-Amerika zijn overvloedig maar kennen niet veel variatie in soorten. Zij bieden een geschikt ecosysteem voor rijke gemeenschappen van benthische (op de zeebodem levende) ongewervelden. Dit type kelpwoud komt voor tot aan Kaap Cod in het zuiden en komt slechts sporadisch voor aan de oostelijke zijde van Long Island.

In de Sargassozee in de Atlantische Oceaan komt geen woud in de vorm van reuzenkelpen voor, maar in plaats daarvan leven er vrij in het water zwevende bruinalgen van het geslacht "Sargassum". Daarom is hier de algemenere aanduiding algenwoud of de specifiekere aanduiding "Sargassumwoud" meer op zijn plaats. De Sargassozee vormt een bijzonder leefgebied voor kleine krabben, wormen en andere zeedieren. Bovendien is het een belangrijk leefgebied voor palingen die er zich voortplanten. Ook is de Sargassozee een belangrijk gebied voor de planktonproductie. Er wordt geschat dat 30% van de planktonproductie van de Atlantische Oceaan in de Sargassozee plaatsvindt.

Wier is voor zowel mensen (vooral in Japan) alsook voor dieren een belangrijk voedingsmiddel. Voor veel organismen zijn de wieren van essentieel belang. De kelpwieren zijn rijk aan vitaminen, eiwitten en spoorelementen. Bij het afsterven van het wier komen ook opgeloste vaste organische stoffen vrij. Mogelijkerwijs hebben de wouden door de fotosynthese analoog aan de tropische regenwouden zelfs een invloed op het wereldklimaat.

Onder de dieren die zich voeden met het wier zijn onder andere mosselen, mosdiertjes, borstelwormen, slakken en kreeften die op hun beurt weer als voedingsbron voor grotere dieren dienen. Voor de kust van Zuid-Afrika vallen in het bijzonder de zeeoren, grote zeeslakken, op. Hun huizen, ook wel perlemoen genoemd kunnen de grootte van een pompelmoes bereiken. Ook bij sterke stroming houden ze zich met hun zuignappen vast aan het kelp.

Het voor de wouden voordelige, langzame, rustige water zorgt voor grote concentraties van plankton, benthische ongewervelden en micro-organismen. Op de kelp zelf, bij voorkeur op de grote bladeren, leven regelmatig epifyten en zeeanemonen. De zeebodem onder de kelp is vaak bezaaid met sponzen en mosdiertjes.

In de middenbouw zwemmen talrijke vissen van verschillende afmetingen. Vooral de reuzenkelp biedt beschutting en nestplaats voor veel zeebewoners. Zo zoeken bijvoorbeeld jonge vissen en vliegende vissen vaak hun toevlucht in vrij drijvende kelp. Ook de tot de rifbaarzen behorende "blacksmith" ("Chromis punctipinnis") voedt zich met parasieten van de kelp. Ook Kreeften zijn aan te treffen. Zulke soorten trekken jagers als de blauwe haai, de grote geelstaart ("Seriola lalandei") en de maanvis aan. Dolfijnen zoals de witsnuitdolfijn zijn spelend met stukken ronddrijvend kelp waargenomen waarbij zij de wouden ook als schuilplaats gebruiken. Ook walvissen die zich met plankton voeden en roggen zoals de adelaarsroggen en sidderroggen die tussen het kelp naar prooi zoeken zijn gezien in de wouden.

Zeeotters voeden zich onder andere met zee-egels, die grote vijanden van het kelp zijn. De rijkelijk voorhanden zeesterren verspreiden eveneens zee-egels. Op hun beurt jagen zeevogels zoals de aalscholver op vissen in de kelpbossen.

Het gevoelige ecosysteem van onderzeese wouden wordt op veel manieren bedreigd. 




</doc>
<doc id="121579" url="https://nl.wikipedia.org/wiki?curid=121579" title="Sclera">
Sclera

Het oogwit of sclera is de buitenste witte laag van het oog en bestaat uit stevig bindweefsel. De buitenste laag van het oog wordt ook wel de harde oogrok genoemd. Het vlies is op het voorste deel van het oog sterker gebogen. Dat gedeelte, ook het enige gedeelte waar de harde oogrok doorzichtig is, wordt ook wel hoornvlies of cornea genoemd. De term sclera is officieel gereserveerd voor de "harde oogrok" exclusief de cornea. De overgang tussen beide structuren wordt limbus ("limbus corneae") genoemd.

Het witte gedeelte van de oogrok is doorbloed (het hoornvlies dus niet). Aan de harde oogrok zijn zes oogspieren gehecht, die het mogelijk maken het oog in alle richtingen te laten bewegen.

Een ontsteking van de sclera wordt scleritis genoemd.


</doc>
<doc id="121753" url="https://nl.wikipedia.org/wiki?curid=121753" title="Kachelbenen">
Kachelbenen

Kachelbenen (erythema ab igne) is een onschuldige huidverkleuring door pigment als gevolg van warmte.

Als de huid steeds van buitenaf sterk verwarmd wordt, zullen de bloedvaten verwijden en de huid zal rood gaan zien. Wanneer dit lang (maanden) duurt, kan de huid lichtbruine pigmentvlekken gaan vertonen. Wanneer de oorzaak wordt weggenomen zal de huid uiteindelijk zijn normale kleur weer terugkrijgen.
Deze huidverkleuring hoeft niet speciaal aan de benen te zijn, maar kan overal op de huid voorkomen.

De naam kachelbenen komt van mensen die dagelijks bij ovens werkten, en er (bijna) tegenaan stonden of landurig thuis voor de kolenkachel zaten in een anderszins onverwarmd huis. 

In 2004 kwamen 'kachelbenen' in het nieuws doordat iemand een dergelijke huidverkleuring had gekregen van het werken met een laptop die op de bovenbenen rustte.


</doc>
<doc id="121800" url="https://nl.wikipedia.org/wiki?curid=121800" title="Veer (vogel)">
Veer (vogel)

Een veer is een dikke en langwerpige uit keratine opgebouwde structuur die bestaat uit een schacht die sterk vertakt is en gevormd wordt in de huid van de moderne vogels. De voorouders van vogels, die tot de dinosauriërs behoorden, droegen ook veren. Veren zijn ontstaan uit lichaamsbeharing en het geheel aan veren op het lichaam van een dier wordt het verenkleed genoemd. Veel soorten kunnen aan de kleuren en vormen van hun veren op naam gebracht worden. 

Veren geven door hun vertakte structuur een veel betere thermisch isolerende laag dan de lichaamsbeharing van zoogdieren. Meestal wordt daarom aangenomen dat isolatie de hoofdfunctie was bij de evolutie van het verenkleed en dat vliegen een latere bijkomende functie was. De slagpennen of vliegveren vergroten het vleugeloppervlak en hebben daarnaast enkele verschillende gespecialiseerde vormen die het vliegvermogen ondersteunen.

De veren van een vogel zijn in 4 verschillende soorten onder te verdelen.


Een veer bestaat uit een holle schacht waarop aan weerszijde de vlaggen staan. De vlaggen zijn opgebouwd uit baarden die naast elkaar liggen. De baarden kunnen in elkaar haken via de aanwezige haakjes. De mate waarin ze vasthaken bepaalt de stijfheid van de veer. 

Donsveren zijn een uitzondering en hebben geen schacht. Ze bestaan uit enkele baarden die niet vasthaken

De veer wordt naast de huidbedekking van vogels ook nog een symbolische betekenis toegekend.

Zo associëren de indianen veren met lucht en adem, heel toepasselijk en spreken de Egyptenaren van "de veer van de waarheid".

De Egyptenaren spreken van een ritueel waarbij het hart van een overledene wordt gewogen tegen een veer van de godin van de waarheid. Als hij zwaarder zou zijn, dan kwam dat omdat de voormalige eigenaar kwaad had gedaan en dus werd hem/haar de toegang tot het hiernamaals ontzegd.

'Zo licht als een veertje' - Iets dat bijna niks weegt, vaak ook gebruikt als iets relatief weinig weegt: 'Het meisje woog slechts vijftig kilo, ze was zo licht als een veertje'


</doc>
<doc id="122040" url="https://nl.wikipedia.org/wiki?curid=122040" title="Moclobemide">
Moclobemide

Moclobemide is een reversibele monoamino-oxidaseremmer (MAO-remmer); het remt reversibel de werking van monoamino-oxidase (MAO). Het is alleen geregistreerd als antidepressivum.

Moclobemide, een benzamidederivaat, werd in 1972 voor het eerst gesynthetiseerd door P.C. Wyss in Bazel, Zwitserland. Klinisch onderzoek begon in 1977. Het meeste onderzoek is verricht in Latijns-Amerika en Oostenrijk. Het is de eerste moderne MAO-remmer die voor gebruik werd goedgekeurd in het Verenigd Koninkrijk en Europa.

Moclobemide wordt snel en bijna compleet geabsorbeerd in het maag-darmstelsel.

99% van de toegediende moclobemide wordt door de lever afgebroken. Metabolisering bijna volledig door oxidatie, o.a. via CYP2C19 en CYP2D6.

Vanwege het risico van een serotoninesyndroom wordt het middel niet gelijktijdig toegediend met andere serotonerge antidepressiva (SSRI's, clomipramine), selegiline, dextromethorfan, pethidine, tramadol en triptanen.

De metabolieten worden via de nieren uitgescheiden. 



</doc>
<doc id="122104" url="https://nl.wikipedia.org/wiki?curid=122104" title="Spanningshoofdpijn">
Spanningshoofdpijn

Spanningshoofdpijn is hoofdpijn die wordt toegeschreven aan overmatige spanning in gelaats- en/of nekspieren. Het is verreweg de meest voorkomende vorm van hoofdpijn, en de diagnose wordt meestal gesteld door uitsluiting van andere oorzaken, dat wil zeggen, er zijn per definitie geen andere oorzaken voor te vinden.

De pijn is meestal gering tot matig, diffuus drukkend of klemmend van aard, aan beide zijden van het hoofd. De pijn duurt van enkele minuten tot vele dagen en gaat niet gepaard met andere verschijnselen. De pijn wordt niet erger bij inspanning. Meestal zijn er meerdere factoren, risicofactoren, verantwoordelijk voor spanningshoofdpijn:

De precieze oorzaak van spanningshoofdpijn is vooralsnog onduidelijk. Meestal komt ze spontaan opzetten, en ruim de helft van de mensen heeft dit wel eens. Laboratorium- en ander onderzoek levert vrijwel nooit iets op. Sommige mensen hebben hun hele leven lang zeer geregeld last van spanningshoofdpijn.

Bij patiënten in de huisartsenpraktijk die klagen over hoofdpijn wordt 11% gediagnosticeerd met spanningshoofdpijn (bij 22% wordt 'hoofdpijn zonder bekende oorzaak' als diagnose gesteld). Spanningshoofdpijn komt het meest voor bij personen in de leeftijdsgroep 25-44 jaar.

Spanningshoofdpijn is te onderscheiden van de minder voorkomende migraine en de veel zeldzamere clusterhoofdpijn. Mengvormen komen voor en overlap, zoals met cervicogene hoofdpijn. Hoofdpijn door een hersentumor zonder dat daarbij andere verschijnselen optreden is uiterst zeldzaam. Hoofdpijn kan wel ontstaan door ontstekingsprocessen in het hoofd, bijvoorbeeld van de bloedvaten. Dit is vrij gemakkelijk vast te stellen.

Ibuprofen en paracetamol verlichten de pijn. Hiertegen bestaat bij incidentele hoofdpijn ook geen bezwaar, maar als ze meer dan drie maal per week of zelfs dagelijks worden ingenomen tegen hoofdpijn kan averechtse werking optreden en kan de zogenaamde medicatie-afhankelijke hoofdpijn ontstaan.

Amitriptyline en imipramine kunnen in kleine doses bij mensen die (zeer) frequent hoofdpijn hebben de frequentie verminderen, maar zijn niet specifiek voor spanningshoofdpijn bedoeld. Ze maken meestal deel uit van een regime voor mensen met medicatie-afhankelijke hoofdpijn.

Spanningshoofdpijn ontstaat vaak door voortdurend gespannen spieren in de nek en het achterhoofd, veelal de monnikskapspier. Dan is de pijn te verlichten door massage van deze spier, vooral op de plaats waar de spier aan de schedel hecht. Massage stimuleert de doorbloeding en de afvoer van afvalstoffen zoals melkzuur. Door zelf de plekken waar de spieren aan de schedel hechten (de achterkant en zijkant van het hoofd) meerdere malen per dag even te masseren, vooral daar waar de spier pijnlijk of hard aanvoelt, is soms een aanzienlijke verlichting van de klachten te bereiken. Na de eerste massages kunnen de klachten in eerste instantie verergeren door de veranderingen in de spieren, maar dat gaat voorbij.

Ook acupunctuur is een goede optie bij spanningshoofdpijn. De beschikbare wetenschappelijke resultaten suggereren dat acupunctuur effectief is voor de behandeling van frequente episodische of chronische spanningshoofdpijn, verdere studies - met name het vergelijken van acupunctuur met andere behandelingsopties zijn nog nodig.

Lichamelijke oefeningen waarbij de spieren van nek en schouders bewegen hebben een vergelijkbaar positief effect op de doorbloeding, waardoor de klachten vaak verminderen.

Een andere behandeling is het gebruik van een infraroodlamp. De warmtestraling van deze lamp dringt diep door in de huid. Hierdoor worden de huid en onderliggende spieren verwarmd. Daardoor verwijden de bloedvaten zich en zo wordt de bloedcirculatie en de afvoer van afvalstoffen gestimuleerd.

Naast het behandelen van de spieren, is preventie belangrijk. Houdingen die belastend zijn voor de nek en die direct of indirect kunnen leiden tot extra spierspanningen dienen zo veel mogelijk vermeden te worden. Het gaat hier meestal om verkeerde werkhoudingen (bijvoorbeeld een kapper die knipt met opgetrokken schouders) en belastende slaaphoudingen, zoals het slapen op de buik.




</doc>
<doc id="122217" url="https://nl.wikipedia.org/wiki?curid=122217" title="Hoef (dier)">
Hoef (dier)

Een hoef is een hoornen overdekking van het uiteinde van de voet. Het is in feite een vergrote en versterkte nagel. Van een hoef wordt gesproken als het de nagel is die bij het staan en lopen de grond raakt.

De hoefdieren worden verdeeld in twee grote groepen: De evenhoevigen (onder meer antilopen, runderen, herten, varken, schaap, geit) en de onevenhoevigen (paarden, neushoorns en tapirs). Bij de evenhoevigen zijn vooral de derde en vierde teen sterk ontwikkeld, zodat deze het meeste gewicht dragen, bij de onevenhoevigen is dat met alleen de derde teen het geval.

Zie ook: hoefverzorging, bekappen en hoefijzer


</doc>
<doc id="122239" url="https://nl.wikipedia.org/wiki?curid=122239" title="Woede">
Woede

Woede is een emotie die kan optreden bij iemand die gedwarsboomd of tegengewerkt wordt, als diens "territorium" betreden wordt, of als zijn of haar grenzen overschreden worden. Woede kan zich uiten in woorden (schelden, schreeuwen) of in daden in de vorm van fysiek geweld (slaan, schoppen, handtastelijkheden of zelfs het gebruik van wapens).

Milde vormen van woede worden aangeduid met woorden als "ergernis", "geprikkeldheid" of "irritatie". Gematigde vormen met de termen "boosheid", "kwaadheid" en "toorn". En sterkere vormen met "driftbuien", "woedeaanvallen", "eruptio" of "razernij". 

Welke vorm van woede er optreedt hangt niet alleen af van de sterkte van de prikkel en van het karakter van de persoon, maar ook van diens algehele toestand. Toestanden die de prikkelbaarheid van een persoon kunnen verhogen zijn: vermoeidheid, honger, pijn, ziekte, seksuele frustratie en het gebruik - of de onthouding - van drugs. Ook hormonale veranderingen zoals bij PMS, menopauze, verhoogd testosteronniveau of een manische episode kunnen de prikkelbaarheid verhogen.

Iemand die boos is kan deze woede op een wilde en ongerichte manier uiten, zoals met schreeuwen of slaan, maar kan ook gericht een conflict aangaan en proberen de bedreiging of de obstakels uit de weg te ruimen. De boosheid kan echter ook worden ingehouden en opgepot. Ook kan de boosheid op niet-conflictueuze wijze worden geuit. Als iemand zijn woede over langere tijd op subtiele wijze laat blijken en hierbij directe conflicten uit de weg gaat, spreekt men wel van passief-agressief gedrag.

Als woede gepaard gaat met agressie (fysiek of verbaal) kan deze gericht zijn tegen andere personen, organisaties of soms voorwerpen (bijvoorbeeld computeragressie). Mensen trachten woede vaak af te reageren op deze manier. Ook kan de woede gericht zijn op de eigen persoon, bijvoorbeeld als hij of zij meent iets onverstandigs of slechts gedaan te hebben.

In de klassieke filosofie werd reeds geschreven over woede door de Griekse wijsgeer Aristoteles en door de Romeinse stoïcijn Seneca, die daaraan zijn verhandeling 'De ira' ('Over de woede') wijdde.



</doc>
<doc id="122281" url="https://nl.wikipedia.org/wiki?curid=122281" title="Brofaromine">
Brofaromine

Brofaromine is een zogenaamde moderne monoamino-oxidaseremmer, ook wel RIMA genoemd (Reversible Inhibitor of MAO type A) en wordt gebruikt als antidepressivum.

Brofaromine werd voor het eerst gesynthetiseerd in het begin van de jaren 80, maar wordt momenteel nergens meer onderzocht. Dit komt doordat, in tegenstelling tot moclobemide, een RIMA die wel verder is onderzocht en tegenwoordig ook wordt voorgeschreven, brofaromine naast een remmende werking op monoamino-oxidase (MAO) type A ook een remmende werking heeft op de serotonine-heropname-eiwitten. Remmers van deze eiwitten worden ook gebruikt als antidepressiva (bijvoorbeeld fluoxetine) maar niet in combinatie met MAO-remmers, dit zou ongewenste interacties kunnen hebben. Brofaromine heeft ongeveer 20% van de potentie van fluoxetine.

Brofaromine is het meest actief in de formatio hippocampi, gevolgd door respectievelijk het striatum en de prefrontale cortex.


</doc>
<doc id="122332" url="https://nl.wikipedia.org/wiki?curid=122332" title="Isotretinoïne">
Isotretinoïne

Isotretinoïne is een geneesmiddel dat wordt voorgeschreven tegen ernstige vormen van acne die door vorige medicatie niet werd verholpen. Het wordt verkregen onder de merknaam Roaccutane (Roche). De structuur is afgeleid van vitamine A:

Het medicijn is zeer effectief bij mensen met acne, dankzij een meervoudige werking;


De meeste bijwerkingen zijn dosis-afhankelijk en reversibel.


Zeer vaak (> 10%): symptomen als van hypervitaminose A, zoals droge en/of schilferende huid (vooral van handpalmen en voetzolen), droge slijmvliezen (lippen, neusholte, farynx, conjunctivae) en conjunctivitis. Verder: oogirritatie, dun worden van de huid, jeuk, exantheem, dermatitis, cheilitis, blefaritis, spier- en gewrichtspijn, rugpijn, trombose, stijging van leverenzymwaarden en, vooral bij daartoe gepredisponeerde patiënten (familieanamnese met vetstofwisselingsstoornissen, diabetes mellitus, obesitas of alcoholmisbruik), anemie, verhoogde bloedbezinking, trombocytopenie, trombocytose, verhoging van de triglyceridenspiegels- en verlaging van het serum-HDL.

Vaak (1-10%): hoofdpijn, nasofaryngitis, epistaxis, verhoging cholesterolspiegels, hyperglykemie, neutropenie, hematurie, proteïnurie.

Zelden (0,1-1%): allergische huidreacties, anafylactische reacties, (verergering van) depressie, agressie, angst, stemmingswisselingen, (reversibele) alopecia.

Zeer zelden (0,01-0,1%): acne fulminans, verergering van acne, malaise, misselijkheid, darmontsteking, gastro-intestinale bloeding, hepatitis, pancreatitis, glomerulonefritis, hyperurikemie, verhoogde creatinekinasespiegel, diabetes mellitus, lymfadenopathie, benigne intracraniële hypertensie (met als symptomen pupiloedeem, hoofdpijn, misselijkheid, braken, visusstoornissen, convulsies, slaperigheid, duizeligheid, (reversibele) troebeling van de cornea, cataract, stoornissen in de donkeradaptatie, fotofobie, keratitis, verminderd gehoor, vasculitis, bronchospasme, heesheid, dunner worden van het haar, hirsutisme, hyperpigmentatie, hyperhidrose, nageldystrofie, paronychia, granuloma pyogenicum, artritis, calcinosis, exostose, vroegtijdige sluiting van de epifysairschijf, verminderde botdichtheid, tendinitis, psychotische reacties, (poging tot) suïcide, suïcidale gedachten, menstruatiestoornissen.

Bij mannen zijn gynaecomastie en potentiestoornissen beschreven.

De behandeling met isotretinoïne kan variëren van 0,5 tot 1,0 mg/kg lichaamsgewicht. Het middel is verkrijgbaar in tabletten van 10 of 20 mg. Doses tot 40 mg per dag mogen in één keer worden ingenomen, hogere doses moeten over de dag worden verspreid.

Isotretinoïne is een teratogeen en veroorzaakt met grote waarschijnlijkheid ernstige afwijkingen aan de baby tijdens de zwangerschap of zelfs wanneer het kort voor de conceptie wordt ingenomen. Het gaat dan onder meer om craniofaciale en cardiovasculaire afwijkingen, evenals afwijkingen aan het centraal zenuwstelsel en mentale retardatie. Bovendien bestaat er een verhoogd risico op spontane abortus. Deze risico's bestaan zelfs na kortdurend gebruik van relatief lage doses. 

Bij beide geslachten wordt de vruchtbaarheid uiteindelijk niet beïnvloed.



</doc>
<doc id="122406" url="https://nl.wikipedia.org/wiki?curid=122406" title="Schurft (mens)">
Schurft (mens)

Schurft (scabiës; Lat. scabies) is een huidafwijking die wordt veroorzaakt door de schurftmijt ("Sarcoptes scabiei"). Deze minder dan 0,5 mm grote mijt graaft gangen in de huid. Daar vindt bevruchting plaats, waarna de nakomelingen de gangenstelsels verder uitbouwen. De jeuk ontstaat bij nog niet eerder besmette personen pas na een paar weken, door een allergische reactie op de mijt en de uitwerpselen daarvan.

Schurft is (moeilijk) te herkennen aan een huiduitslag met vooral rode bultjes. Op en bij deze bultjes zijn de gangen van de mijten soms zichtbaar als witte streepjes van enkele millimeters lang. Tussen de vingers, rond de tepels en rond de navel zijn plaatsen waar ze vrij geregeld zijn aan te treffen. Het is echter zeker niet ongebruikelijk bij iemand die al weken overal jeuk heeft ook bij goed zoeken geen enkele gang aan te kunnen treffen. Door de allergische reactie van het lichaam gaan de plekken hevig jeuken, waarna de patiënt gaat krabben. Schurft komt vooral voor op (tegen krabben) beschutte plekken van de huid, zoals de strekzijde van ellebogen, liezen, tepels, penis, scrotum en tussen de vingers.

De definitieve diagnose wordt gesteld door het aantonen van de mijt onder de microscoop; dit is niet altijd mogelijk. Sterke aanwijzingen zijn soortgelijke gevallen van jeuk onder intieme bekenden (schurft is de enige echt besmettelijke vorm van jeuk) en in de anamnese valt vooral ook op dat de jeuk 's avonds in bed voor de patiënten ondraaglijk wordt, met andere woorden als er een wat warm en iets vochtig milieu heerst. In Nederland is schurft vrij zeldzaam; in Groot-Brittannië wordt het in sommige streken nog haast dagelijks gezien. Vrij geregeld wordt het in Nederland geïmporteerd, maar veel Nederlandse huisartsen zullen nog nooit een geval zijn tegengekomen. Dat is ook de reden waarom het vaak onterecht alleen als een allergische reactie wordt afgedaan. Het is een allergische reactie, veroorzaakt door de schurftmijt en zijn uitwerpselen, maar een waarvan de oorzaak kan worden aangepakt.

Krabben lijkt inderdaad te helpen om de infectie beperkt te houden: bij patiënten die om een of andere reden zelf niet (kunnen) krabben (ernstig demente bejaarden, inwoners van tehuizen voor ernstig meervoudig gehandicapten) treden soms gevallen op van zeer ernstige infecties op, de zogenaamde Scabies norvegica ('Noorse scabies', synoniem: "Scabies crustosa"). Deze variant wordt niet veroorzaakt door een andere parasiet, maar geeft een veel ernstiger aantasting van de huid met veel grotere aantallen mijten; het aantal mijten kan oplopen tot miljoenen. Noorse schurft heet zo omdat het in Noorwegen is ontdekt. Deze schurftvariant komt ook voor bij mensen met een verminderd immuniteitssysteem zoals aids-patiënten.

Normaal geeft handcontact een zeer gering risico. Wanneer de geïnfecteerde een uitgebreide infectie heeft met veel mijten kan een hand geven wel voldoende zijn om met de mijt besmet te raken. Zeker bij "Scabies norvegica" is een oppervlakkig contact soms al voldoende. Daaronder vallen dus ook langdurige omhelzingen en met name seksueel contact. Ook kan de mijt via beddengoed, handdoeken en dergelijke worden overgedragen, en zullen bij samenwonen op een kleine oppervlakte ook huisgenoten besmet kunnen raken.


Het is belangrijk huisgenoten (ook zonder klachten) mee te behandelen, en ook maatregelen te treffen om herbesmetting vanuit beddengoed, kleding of huisraad te voorkomen. Bij gewone scabies is het raadzaam alle gedragen kleding en het beddengoed, indien mogelijk te wassen op minimaal 60 graden (geen verkort wasprogramma). Indien wassen niet mogelijk is, is het raadzaam de kleding, het dekbed, kussen, maar ook de matras minimaal 72 uur te luchten.

De mijt overleeft het langst (7 dagen) bij hoge luchtvochtigheid (liefst verzadigd) en 12 °C. Tien minuten bij 50 °C doodt de mijt. In het algemeen overleven de mijten drie dagen bij kamertemperatuur (18–20 °C) niet. De overgebleven mijten zijn dan slecht in staat om mensen te infecteren, omdat ze door gebrek aan voedsel te verzwakt zijn om zich nog te kunnen ingraven in de huid.

Schurft is bij tijdige behandeling betrekkelijk onschuldig. Een gangbaar gevolg kan eventueel een geïrriteerde of ontstoken huid zijn door het vele krabben.

Na behandeling met een mijtendodend product gaat de jeuk pas over als de laatste gangen in de huid zijn weggesleten, wat nog meerdere weken kan duren. Hiervoor kan men een corticosteroïde bevattende crème (bijvoorbeeld clobetasol (Dermovate)) geven om de jeuk wat te stillen.

Indien de klachten toch blijven aanhouden, is het raadzaam een dermatoloog te bezoeken. Het kan zijn dat het mijtdodende middel in eerste instantie onvoldoende werkzaam bleek, waardoor een tweede behandeling noodzakelijk is.



</doc>
<doc id="122460" url="https://nl.wikipedia.org/wiki?curid=122460" title="Oraal rehydratiemiddel">
Oraal rehydratiemiddel

Een oraal rehydratiemiddel, ook wel rehydratievloeistof of "oral rehydration salts" (ORS)-preparaat genoemd, is een vloeistof (water met zouten en suiker) die oraal wordt toegediend om bij uitdroging van een patiënt de lichaamsvloeistoffen aan te vullen om zo de vocht- en de zoutbalans in het lichaam weer te herstellen.

ORS wordt gebruikt in gevallen van ernstige diarree, al dan niet in combinatie met braken, waarbij het lichaam kan uitdrogen. Drinken van water zonder toevoegingen blijkt geen effect te hebben. Juist door de toegevoegde zout en suikers wordt het water opgenomen door het lichaam. De juiste concentraties zouten vergemakkelijken de opname van het water door de darmen doordat suiker en zout gezamenlijk worden opgenomen, waarbij water wordt meegetrokken. Zo zal het watertekort in het lichaam afnemen.

Het is kant-en-klaar te koop bij de drogist of apotheek. Ook kan rehydratievloeistof worden gemaakt met kant-en-klare zakjes waarin naast keukenzout en suiker ook kaliumzout en bicarbonaat is toegevoegd die eveneens een rol spelen bij de zoutbalans en het vochtevenwicht.

In vergelijking met oudere recepturen is de glucoseconcentratie iets verlaagd. Bovendien wordt sinds 1984 het gebruik van natriumcitraat aanbevolen boven natriumwaterstofcarbonaat, om de stabiliteit van de oplossing in tropische gebieden te verhogen.

Wanneer de ORS-oplossing bereid is, mag deze niet verwarmd worden. Als de ORS-oplossing langzaam met kleine slokjes tegelijk opgedronken wordt, is de opname in het lichaam het beste.

Aan baby's kan de ORS-oplossing om de paar minuten met kleine slokjes tegelijk gegeven worden, bijvoorbeeld met een lepeltje of met een speen. Gebruik de ORS niet om flesvoeding mee te maken.

Drink minstens anderhalve liter per dag om het verloren vocht aan te vullen. Een kind heeft minstens een liter water per dag nodig.


</doc>
<doc id="122472" url="https://nl.wikipedia.org/wiki?curid=122472" title="Natriumwaterstofcarbonaat">
Natriumwaterstofcarbonaat

Natriumwaterstofcarbonaat (natriumbicarbonaat, dubbelkoolzure soda) is een witte kristallijne stof die ook wordt gebruikt in bakpoeder als rijsmiddel in plaats van gist.

Als toevoeging voor levensmiddelen heeft het E-nummer E 500 (ii). Het wordt ook wel gebruikt in bluspoeder in brandblusapparaten of als mild poets- of schuurmiddel, vooral in huishoudelijke context in Engeland, of als zuiveringszout, bestanddeel van maagtabletten tegen brandend maagzuur. Bij menging met een zuur ontleedt het waarbij koolzuurgas vrijkomt.

Vroeger gebruikte men natriumwaterstofcarbonaat om dranken met "prik" te maken, ook wel sodawater genoemd. 

Natriumwaterstofcarbonaat wordt in het lichaam in grote hoeveelheden geproduceerd door de alvleesklier om de zure maaginhoud te neutraliseren in de twaalfvingerige darm:

Met een base reageert het als:




</doc>
<doc id="122496" url="https://nl.wikipedia.org/wiki?curid=122496" title="Beklierde ogentroost">
Beklierde ogentroost

De beklierde ogentroost of weide-ogentroost ("Euphrasia rostkoviana" syn. "Euphrasia officinalis") is een plant uit de bremraapfamilie ("Orobanchaceae"). De soort staat op de Nederlandse Rode lijst van planten als zeer zeldzaam en zeer sterk in aantal afgenomen. De soort komt in Frankrijk met uitzondering van het Middellandse Zeegebied overal voor. De plant komt ook elders in Europa voor zoals in Duitsland en Oostenrijk.

Beklierde ogentroost is een halfparasiet op grassen en cypergrassen. De wortels van de plant onttrekken water en zouten aan de wortels van andere planten, maar de plant is zelf in staat tot fotosynthese.

De plant komt voor in grasland op kalkhoudende grond.

Beklierde ogentroost is een eenjarige plant, die 10-25 cm hoog wordt en bezet is met veel lange klierharen. De plant bloeit van mei tot september met witte bloemen die vaak een lichtpaarse bovenlip en een gele vlek op de onderlip hebben.

De beklierde ogentroost wordt bij oogontstekingen, maar ook bij hoofdpijn en maagpijn gebruikt.



</doc>
<doc id="122497" url="https://nl.wikipedia.org/wiki?curid=122497" title="Pica (gedrag)">
Pica (gedrag)

De medische term pica staat voor de zucht naar het consumeren van niet-eetbare dingen, zoals aarde, haar, steentjes, munten of verfschilfers die van houtwerk worden gepeuterd. Ook het eten van grote hoeveelheden onbewerkt, ongekookt of rauw voedsel wordt als pica gezien, bijvoorbeeld rauwe eieren, rauwe aardappelen, ijs, ongekookte rijst, meel, zout, suiker enz. De patiënten vertonen geen afkeer van gewoon voedsel.

De naam "pica" komt van de Latijnse naam van de ekster "(Pica pica)," een vogel die ook bijna alles eet.

Een eenduidige oorzaak voor pica is nog niet aangetoond. Een hypothese stelt dat dit vaker voorkomt bij ijzeranemie ("ferriprieve anemie"). Het eten van bepaalde ijzerrijke grondsoorten zou dan gebeuren in functie van lichamelijke behoeften.

Een verhoogd risico voor pica wordt geassocieerd met armoede, verwaarlozing, gebrek aan ouderlijk gezag en een vertraagde ontwikkeling. In een ontwikkelingsfase, bij jonge kinderen bekend als de orale fase, is het normaal om allerlei dingen in de mond te stoppen. Ook bij vele vormen van mentale retardatie ziet men dit gedrag.

Binnen sommige Afrikaanse volkeren bestaat verder een culterele traditie een bepaald soort klei te eten. Men vermoedt dat deze klei eventuele schadelijke alkaloiden uit hun voedsel kan inkapselen en afvoeren, als een soort chelatietherapie.

Pica komt waarschijnlijk onder alle lagen van de bevolking en alle leeftijden voor. (Kleine) kinderen, zwangere vrouwen en personen die lijden aan een mentale retardatie zijn hoogstwaarschijnlijk extra gevoelig voor pica. Er wordt eveneens vermoed dat pica in ontwikkelingslanden vaker voorkomt dan in ontwikkelde landen. Cultuur en vooral ook ondervoeding zouden hier een rol spelen. Hieronder volgt een aantal schattingen voor specifieke groepen:

Ook dieren, met name honden, kunnen pica vertonen.

De volgende voorbeelden van pica zijn geconstateerd. Sommige soorten zijn relatief onschuldig, maar andere brengen grote gezondheidsrisico's met zich mee.

Peuters eten vaker verfschilfers en haar of wol; oudere kinderen vaker zand, uitwerpselen van dieren, insecten of bladeren. Pubers en volwassenen eten vaker aarde en klei.

Voorbeelden die de media haalden waren een Franse man die in 2002 geopereerd moest worden omdat hij 5,5 kilo munten had gegeten over een periode van tien jaar en een Chinees meisje dat in 2008 enige mediabelangstelling verwierf omdat ze grote hoeveelheden fijn zand at.

Pica kan een relatief onschuldig karakter hebben wanneer het kleine hoeveelheden betreft van zaken die door het lichaam onverteerd worden uitgescheiden. Problemen kunnen echter ontstaan wanneer de ingeslikte zaken vergiften of ziekteverwekkers bevatten, of tot obstructie of beschadiging van de darmen leiden. Voorbeelden van risico's geassocieerd met specifieke zaken zijn:


Naast de gezondheidsrisico's loopt de patiënt het risico in een sociaal isolement terecht te komen door het door de omgeving als abnormaal bestempelde gedrag.

Pica is meestal ongewenst en moet dan behandeld worden. Picapatiënten worden meestal gescreend om te achterhalen wat de oorzaak is en of deze fysiek of mentaal is. In principe richt men zich erop om primair te proberen de achterliggende oorzaak weg te nemen en secundair het abnormale eetgedrag te bestrijden.

In het eerste geval is de oorzaak meestal ondervoeding of een gebrek aan ijzer of een ander metaal. Wanneer men dan deze problemen verhelpt door middel van voedingssupplementen, verdwijnt vaak ook het picagedrag. Als men er zeker van is dat het gedrag geen fysieke, maar een mentale oorzaak heeft, is met medicatie succes geboekt. Men dient er overigens op bedacht te zijn dat zelfs wanneer de oorzaak van pica is weggenomen of onderdrukt, de gewoonte tot het gedrag nog steeds bestaat. Met andere woorden, iemand kan zelfs na een voedingssupplement doorgaan met het eten van zand uit gewoonte, omdat hij het immers al jaren doet.

Het eetgedrag zelf kan daarnaast nog bestreden worden. Medicatie kan de drang tot het abnormale eetgedrag verminderen. Gedragstherapie kan eveneens uitkomst bieden. Deze kan bestaan uit het afleiden van de patiënt zodat hij niet uit verveling in zijn oude gewoonte terugvalt, bestraffen van het gedrag en belonen van het nalaten daarvan, het weghouden van de patiënt van de voorwerpen die geconsumeerd worden of aversietherapie. In zeer extreme gevallen, wanneer andere mogelijkheden zijn uitgeput, is het nodig een patiënt in zijn bewegingsvrijheid te beperken om te voorkomen dat hij het gedrag vertoont. Ethische discussies over menswaardige behandeling komen dan om de hoek kijken.

De bekende fransman Michel Lotito ofwel "Monsieur Mangetout" leed aan deze stoornis.


</doc>
<doc id="122514" url="https://nl.wikipedia.org/wiki?curid=122514" title="Synaps">
Synaps

Een synaps (v. Gr. σύναψις "sunapsis" = aanraking, raakpunt of verbinding) is de contactplaats tussen twee zenuwcellen of tussen een zenuwcel en een spiervezel of een zenuwcel en een kliercel, waar door geleide diffusie van ionen zenuwimpulsoverdracht plaatsvindt. Een synaps tussen een zenuwcel en een spiervezel noemt men meestal myoneurale plaat of (motorische) eindplaat.

Synapsen hebben een ventielfunctie, dit wil zeggen dat ze het signaal slechts doorlaten in één richting. Anders zou een geordende informatieoverdracht niet mogelijk zijn.Een synaps bestaat uit een "eindknopje" in de "presynaptische membraan", een "synapsspleet" (10 - 40 nm) en een "postsynaptische membraan". Het eindknopje is een verdikking (diameter ca. 1 micrometer) van een uitloper (axon) van de "presynaptische cel". Het bevat een groot aantal "synapsblaasjes" (vesikels) die een neurotransmitter, bijv. acetylcholine, bevatten. 
Wanneer een zenuwimpuls bij de synaps aankomt, wordt het eindknopje door een actiepotentiaal gedepolariseerd en gaan er transportproteïnen open voor Ca-ionen. Hierdoor treden calciumionen binnen via calciumkanalen. Een aantal synapsblaasjes versmelt daardoor met de presynaptische membraan. De inhoud van deze blaasjes, bestaande uit neurotransmittermoleculen komt vrij in de synapsspleet. Het aantal synapsblaasjes dat zich ledigt is afhankelijk van de amplitude (grootte) van de actiepotentiaal.

De neurotransmittermoleculen diffunderen naar de postsynaptische membraan, en binden zich daar aan receptoren die gevoelig zijn voor bepaalde neurotranmitters. Op dat ogenblik is de zenuwimpuls doorgegeven. De werking van neurotransmitters wordt bepaald door de specifieke binding met de receptoren op de postsynaptische membraan. Er zijn dit opzicht qua werking twee soorten synapsen te onderscheiden; prikkelende en remmende synapsen. Soms spreekt men ook van depolarisatie en hyperpolarisatie. Deze werking wordt bepaald door drie verschillende soorten ionenkanalen: Natrium (Na)-kanalen, Kalium (K)-kanalen of Chloride (Cl)-kanalen. Zo veroorzaken natriumkanalen een prikkelende postsynaptische potentiaal (depolarisatie) en kalium- en chloridekanalen een remmende postsynaptische potentiaal (hyperpolarisatie).

De geleiding van de prikkel tussen twee zenuwcellen geschiedt via neurotransmitters. Zij worden vrijgemaakt door blaasjes in de presynaptische membraan, en worden daarna ook (gedeeltelijk) en zeer snel opgenomen door de postsynaptische membraan. Elke zenuwcel produceert zijn eigen neurotransmitter. Belangrijkste soorten zijn acetylcholine (ACh) en catecholaminen als dopamine (DA), noradrenaline (NA) en serotonine (5-HT). Deze werken vooral in op prikkelende synapsen. De neurotransmitter gamma-aminoboterzuur (GABA) werkt daarentegen vooral in op remmende synapsen. Onderzoek toont aan dat een groot aantal verschillende eiwitten door de synaptische blaasjes worden afgescheiden. Deze zijn vooral betrokken bij het "vrijmaken" van neurotransmitters in de synaptische spleet. Hun aantal overtreft bovendien verre het aantal eiwitten dat betrokken is bij de "heropname" van neurotransmitters door de presynaptische membraan 

Synapsen in het centrale zenuwstelsel zijn in te delen op basis van waar de postsynaptische membraan zich bevindt:

De vorming van synapsen is samen te vatten in drie stappen:
Synaptische plasticiteit is het vermogen van de synaps in sterkte te variëren: de verbinding kan sterker of zwakker worden. Het vormt de basis van leren en geheugen. Synaptogenese is het proces voor de geboorte, of in de vroege ontwikkeling waardoor er nieuwe synapsen in het zenuwstelsel ontstaan. Pruning (wegsnoeien) is het tegenovergestelde, en betekent eliminatie van overbodige synapsen in de vroege ontwikkeling.

Een klein deel van de synapsen werkt niet met neurotransmitters. Deze noemt men "elektrische" synapsen. Tussen het verzendende en ontvangende neuron is bij een elektrische synaps veel minder ruimte (zo'n 3,5 nanometer) dan bij een chemische synaps (20 tot 40 nm)


</doc>
<doc id="122515" url="https://nl.wikipedia.org/wiki?curid=122515" title="Vreugde">
Vreugde

Vreugde of blijdschap is een positieve emotie bij mensen of dieren, een tevredenheid met de omstandigheden of omgeving. Wie blij of gelukkig is, ondervindt geen gebrek of stress, heeft positieve gevoelens over de omgeving of zichzelf en heeft dan ook geen grote behoefte om de omstandigheden te wijzigen. Een bekende uiting van vreugde is lachen, maar soms kan iemand ook huilen van blijdschap. Als de positieve gevoelens langere tijd aanhouden, spreekt men van geluk. Intense, uitgelaten vreugde wordt euforie genoemd.

Veelal ontstaat de emotie als aan een verlangen wordt voldaan, maar het verlangen zelf kan ook al een positief gevoel geven. Het is hierbij wel van belang dat dit verlangen een werkelijk verlangen van een individu is. Vaak verwart iemand een maatschappelijk of collectief ideaal met zijn of haar individueel verlangen. Als bij het verwerkelijken van dit ideaal blijkt dat het niet de voldoening geeft die de persoon verwacht had (bijvoorbeeld: "geld maakt gelukkig"), levert dit negatieve emoties op, zoals teleurstelling of verbittering. 

Vreugde komt vaak voor als reactie op een tegengestelde, negatieve emotie. Iemand die bijvoorbeeld gespannen is, is opgelucht of blij als de spanning verdwijnt, terwijl daarvoor de situatie als neutraal werd ervaren. Mensen die genezen zijn van een ernstige ziekte, hebben vaak een positievere kijk op het leven.

De emotie kent vele gradaties, van een gezellige avond met vrienden tot de overdonderende gelukzaligheid van verliefdheid. Wat iemand blij of gelukkig maakt, verschilt van persoon tot persoon, maar vrijwel iedereen heeft positieve gevoelens over seksualiteit. In de biologie wordt nog onderzocht of dit een evolutionaire oorzaak heeft.

Neurologisch speelt de neurotransmitter serotonine een grote rol bij het ervaren van blijdschap en welzijn. De gevoelens worden soms nagebootst met drugs als heroïne, die de werking van dopamineblokkers tegengaan. Dit is wat deze middelen zo gevaarlijk aantrekkelijk maakt, vanwege dat het te gemakkelijk is om een goed gevoel te verkrijgen, maar dat het te kort werkzaam is, waardoor er méér van het middel nodig is (verslaving van gevoelens).


</doc>
<doc id="122520" url="https://nl.wikipedia.org/wiki?curid=122520" title="Vesikel (cel)">
Vesikel (cel)

Een vesikel is een organel van een cel. Het is een klein blaasje dat stoffen bevat en omgeven is door een membraan. De functie van een vesikel is het opslaan of het transporteren van bepaalde stoffen in de cel. 

De buitenkant van een vesikel, de membraan, kan fuseren met de membraan van de cel (de celmembraan). Hierdoor worden de stoffen die aanwezig zijn in de vesikel afgegeven aan de omgeving van de cel. Dit proces heet exocytose.

Een voorbeeld van een stof die in een vesikel wordt opgeslagen is een neurotransmitter. Een neurotransmitter wordt zodra de vesikel fuseert met de celmembraan, buiten de cel afgegeven. 

Een vesikel wordt gevormd in het endoplasmatisch reticulum en wordt hierna naar het golgicomplex getransporteerd. Hierin gaat de inhoud via de cis-kant naar de trans-kant. Bij de trans-kant wordt er weer een vesikel gevormd die verder wordt getransporteerd naar andere organellen, zoals het celmembraan.


</doc>
<doc id="122524" url="https://nl.wikipedia.org/wiki?curid=122524" title="Claude Perrault">
Claude Perrault

Claude Perrault (Parijs, 25 september 1613 - aldaar, 9 oktober 1688) was een Frans architect, arts en anatoom. Tevens was hij succesvol als auteur van verhandelingen over fysica en biologie. Hij is echter het meest bekend als de architect van de oostelijke vleugel van het Louvre in Parijs.

Claude Perrault werd geboren op 25 september 1613 te Parijs. Hij was de derde zoon van Pierre Perrault, een advocaat aan het Parlement van Parijs. De bekendheid van zijn veertien jaar jongere broer, Charles Perrault – verzamelaar van sprookjes zoals "Doornroosje" en "De gelaarsde kat" die hij publiceerde in zijn ""Histoires ou contes du temps passé, avec des moralités: Contes de ma mère l'Oye"" – had ook zijn positieve gevolgen op de carrière van Claude Perrault.

De familie Perrault maakte deel uit van de bourgeoisie en bezat een villa in Viry, in de vallei van de Seine. Claude Perrault ging studeren aan de prestigieuze Ecole de Médicin de Paris waar hij in 1642 zijn doctoraat verkreeg. Daarna werkte hij als geneesheer en was hij actief op de faculteit geneeskunde van de Universiteit van Parijs als professor in de fysiologie en later ook anatomie.

Door zijn studies en werk in de geneeskunde had hij een goede kennis van de klassieke talen, meer bepaald het Grieks, wat hem later van pas zou komen om de Griekse termen te begrijpen in het werk "De architectura" van Vitruvius. Hij sloot zijn medisch kabinet toen hij in 1666 lid werd van de Académie des Sciences om zich zo volledig te kunnen inzetten voor zijn wetenschappelijk onderzoek. Claude Perrault deed onderzoek op gebied van anatomie en botanie en zijn bedenkingen en tekeningen werden in 1671 uitgegeven als een in-folio aan de Imprimerie Royale. In 1672 zou hij ook lid geworden zijn van de Académie Royale d’Architecture, hoewel hieromtrent controverse is ontstaan vanwege tegenstrijdigheden in een soort van aanwezigheidsregister dat bijgehouden werd. Hij had ook veel aandacht voor mechanica en ontwierp tal van machines die hun toepassing vonden in het leger en de bouwkunst. In 1675 publiceerde hij zijn ""Traité de méchanique"" en in de jaren 1680 schrijft hij nog over enkele van zijn onderzoeken in zijn ""Essais de physique"" (1680 – 88). Tussen dit alles door hield Perrault zich ook nog bezig met architectuur maar het is duidelijk dat hij op de eerste plaats vooral een wetenschapper was. Claude Perrault stierf door een infectie, opgelopen bij de dissectie van een kameel.

Buiten zijn wetenschappelijk onderzoek hield Perrault zich ook bezig met architectuur. Zo werd hij vooral bekend met zijn becommentarieerde vertaling van de tien boeken van Vitruvius en zijn ontwerp voor de oostgevel van het Louvre (1667 – 70).

Uit de tekeningen uit zijn jeugdjaren kan men afleiden dat Claude Perrault kennis had over compositie en perspectief. Claude Perrault was een geleerde arts met een grote belangstelling voor architectuur en een uitgebreide kennis over de theoretische aspecten ervan. Deze kwaliteiten, en mede door de invloed van zijn broer Charles Perrault, zorgden ervoor dat Perrault de opdracht kreeg om de tien boeken van Vitruvius in het Frans te vertalen. Perrault begon aan deze ingewikkelde opdracht en maakte in de eerste publicatie duidelijk dat deze vertaling vooral bestemd was voor architecten omdat hij door tijdstekort niet alle bruikbare bronnen en bruikbare kennis had kunnen verzamelen. In de tweede editie herstelde hij dit tekort aan achtergrondinformatie. Claude Perrault vertaalde niet alleen het werk van Vitruvius maar vervolledigde het met commentaar en resultaten van moderne onderzoeken. Dit werk werd gepubliceerd als een in-folio gewijd aan de koning, Lodewijk XIV. Perrault schreef dus als eerste een Franse vertaling van de tien boeken van Vitruvius dat later een referentiewerk zou worden in heel Europa. Het duurde 150 jaar alvorens een nieuwe vertaling verscheen maar Perraults werk blijft men gebruiken en waarderen omwille van de illustraties die vaak zorgen voor verheldering. De vertaling van Perrault moet wel bekeken worden vanuit een wetenschappelijk kader.

Voor deze vertaling onderzocht hij de restanten van klassieke gebouwen en stelde hij vast dat de verschillende vormen te maken hadden met de verschillende functies van gebouwen. In deze vertaling, ""Les dix livres de l'architecture de Vitruve"", tekent hij klassieke gebouwen neer en beschrijft deze met plattegronden. Hij zocht als het ware naar de reden waarom een gebouw er op een bepaalde manier uitzag, bijvoorbeeld voor de akoestiek in een theater.

In 1667 wordt door Jean-Baptiste Colbert een commissie opgericht om de Cour Carré van het Louvre te vervolledigen waarin Perrault, naast Louis Le Vau, ‘Eerste Architect van de Koning’ en Charles Le Brun, ‘Eerste Schilder van de Koning’, benoemd werd. Perrault werd tot deze commissie toegelaten vanwege zijn vertaling van het werk van Vitruvius. Oorspronkelijk was het de bedoeling dat Le Vau, Le Brun en Perrault samen aan één project zouden werken maar ze vonden dit een onmogelijke opgave waardoor Perrault en Le Vau elk hun eigen weg gingen. Desondanks Le Vau de hofarchitect van Lodewijk XIV was, werd het ontwerp van Perrault verkozen boven dat van Le Vau. Het ontwerp van Perrault moet vooral gezien worden binnen een theoretisch kader binnen de architectuur.

In die periode kreeg Perrault ook de opdracht toegewezen voor het ontwerpen van l’Observatoire de Paris (1667 – 72). Het gebouw moest een complexe constructie zijn die de glorie en macht van het koninkrijk moest afbeelden en omdat dit moest gebeuren met respect voor de regels van de klassieke bouwkunst werd Perrault aanzien als de geknipte persoon (vanwege zijn uitgebreide theoretische kennis). Later werd zijn ontwerp voor l’Arc de Triomphe (1670) – dat gebouwd werd om de intrede van Lodewijk XIV in Paris in 1660 te herdenken – verkozen boven dat van Le Brun. Deze werd maar gedeeltelijk gebouwd en in 1716 afgebroken. Het is moeilijk te zeggen in hoeverre Perrault daadwerkelijk heeft bijgedragen tot deze – gedeeltelijke – constructie. Verder werkte hij ook nog aan le Château de Sceaux in Hauts-de-Seine in opdracht van Jean-Baptiste Colbert, de Eerste Minister van Lodewijk XIV. Hij kreeg erkenning voor het ontwerp van een Franse orde, voor zijn ontwerp dat het Louvre met de Tuilerieën moest verbinden en voor de reconstructie van Genoveva van Parijs (Genoveva voorgesteld als een vrijstaande kolom/vrijstaand beeld) te Parijs.

In tegenstelling tot wat tot dan toe (17e eeuw) als algemeen wordt aangenomen beweert Perrault dat er geen vast proportiesysteem bestaat. Hij zegt dat de proporties afhangen van de ontwerper en hierdoor elke ontwerper dus een eigen stijl hanteert. Claude Perrault zegt dat niemand een overeenkomst kan vinden tussen twee gebouwen en of twee auteurs omdat niemand dezelfde regels heeft gevolgd want men vindt in geen enkel traktaat hetzelfde terwijl ze allemaal beweren gebaseerd te zijn op de Oudheid. Uitspraken waarop hij werd afgekeurd door schrijvers uit de 18e eeuw, zoals Briseux, maar waarvoor hij een eeuw later ook werd toegejuicht door Cornelius Gurlitt.

Het ontkennen van een vast proportiesysteem betekent ook het ondermijnen van drie vaste veronderstellingen die daarmee gepaard gingen; de analogie tussen architectuur en de harmonie in de muziek, de invloed die de verhoudingen van de natuur op de verhoudingen bij het ontstaan van de architectuur hadden uitgeoefend en de imitatie van de Oudheid.
Perrault beweert dat schoonheid niet afhankelijk is van proporties en hij onderscheidt twee vormen van schoonheid, namelijk: objectieve schoonheid en arbitraire schoonheid. Objectieve schoonheid wordt door iedereen als mooi ervaren, men herkent dit onmiddellijk en men wordt erdoor beroerd zoals bijvoorbeeld de grootte en de rijkheid van materialen. Arbitraire schoonheid hangt af van gewoonte, het is geen vrije of subjectieve schoonheid maar het is afhankelijk van het volk, de klasse op een bepaalde plaats of op een bepaalde tijd. Ons schoonheidsbeeld wordt bepaald door de macht der gewoonte waardoor de rede opzij geschoven wordt en men dus fouten gaat beginnen tolereren.

Wat betreft de ordegedachtes onderscheidt Perrault twee methodes. Bij de eerste methode verzamelen de architecten de meest gewaardeerde voorbeelden van oude en moderne werken en plaatsen deze naast elkaar zonder verder conclusies uit te trekken. De andere methode impliceert dat men een oordeel gaat vellen aan de hand van meningen van personen met een aanzienlijke autoriteit en eventueel zelf een eigen mening naar voor schuift. Zelf stelt hij een derde methode voor, het systeem van de Ouden. Een eenvoudig verhoudingssysteem - waarbinnen afwijkingen mogelijk zijn - gebaseerd op correcte bronnen uit de Oudheid. Deze proporties zouden dan zodanig gekozen worden zodat ze gemakkelijk zijn onder te verdelen en te onthouden. Latere analyse van zijn voorstellen wijst er echter op dat Perrault koos voor de gulden middenweg tussen de extreme gevallen die te vinden zijn in de geschiedenis zodat zijn regels ook vrij willekeurig zijn opgevat en dus niet stroken met zijn intenties.




</doc>
<doc id="122551" url="https://nl.wikipedia.org/wiki?curid=122551" title="Hadewijch (schrijfster)">
Hadewijch (schrijfster)

Hadewijch was een 13e-eeuwse dichteres en mystica die beschouwd wordt als een voorloper van Jan van Ruusbroec. Vaak wordt er naar haar verwezen als "Hadewijch van Antwerpen", hoewel dit eigenlijk een latere toevoeging is. De teksten die van haar zijn overgeleverd, visioenen, liederen en brieven, werden in een Brabantse variant van het Middelnederlands geschreven. Naar alle waarschijnlijkheid was zij een begijn, maar aangezien er geen getuigenissen over haar leven zijn bewaard, is vrijwel niets met zekerheid over haar bekend. Haar oeuvre, waaronder "Strofische gedichten" en "Brieven", is omstreeks 1240 tot stand gekomen. Ze leefde waarschijnlijk in Antwerpen, dat toen tot het Hertogdom Brabant behoorde, en was vermoedelijk afkomstig uit een gegoede familie.

Hadewijch leefde in de 13e eeuw. Een vergelijking van de "Lijst der volmaakten" met de historische gebeurtenissen uit haar tijd, deed de Vlaamse literatuurhistoricus Jozef van Mierlo sj besluiten dat deze "Lijst" moest geschreven zijn tussen 1238 en 1244. Door de meeste onderzoekers wordt het hoogtepunt van Hadewijchs literaire productie tegen het midden van de 13e eeuw geplaatst, waarbij de periode van haar leven zich zou (kunnen!) uitstrekken van "ongeveer" 1210 tot "ongeveer" 1260. In een publicatie van W. Scheepsma wordt gesteld dat Hadewijch mogelijk eind 13e, begin 14e eeuw leefde.

Eén manuscript vermeldt op het schutblad: "van de zalige Hadewijch van Antwerpen". Dit is echter een veel latere toevoeging. Hadewijch is overigens nooit zalig noch heilig verklaard door de Katholieke Kerk. Aangezien het vooral kloosters uit het Brusselse waren die in het bezit bleken van de oudste kopieën van haar werken, is het niet onwaarschijnlijk dat ze minstens een tijd in Brussel verbleef. Haar Middelnederlands ("Diets") is zeker "Brabants" van inslag, al zeggen sommige onderzoekers dat dit weinig bewijst over Hadewijchs afkomst of verblijfplaats: het is denkbaar dat "kopiisten" verantwoordelijk waren voor een verbrabantsing van haar taal. Van Hadewijch zelf is immers geen letter autograaf bewaard: alle beschikbare manuscripten zijn kopieën uit latere eeuwen. Voor die teksten waarvan meer dan één manuscript bewaard bleef zijn overigens de dialectverschillen vaak zeer groot: te groot om het origineel unaniem te kunnen lokaliseren, en dat het grootste aantal van de manuscripten in het toen Zuidelijke deel van Brabant teruggevonden werd, kan er even goed aan gelegen hebben dat Jan van Ruusbroec en zijn omgeving zulke grote fans van haar waren.

Indirecte aanwijzingen uit de "Brieven" en de "Lijst der volmaakten" duiden er op dat Hadewijch naar alle waarschijnlijkheid op verschillende plaatsen woonde, en daarnaast ook reizen ondernam. Samenvattend houden de meeste onderzoekers het er op dat Hadewijch waarschijnlijk in meer dan één stad in en/of rond het toenmalige Brabant gewoond heeft. Brabant strekte zich in die tijd verder uit dan de grenzen van de provincies Noord-, Vlaams- en Waals-Brabant in België en Nederland: ook de Belgische provincie Antwerpen maakte deel uit van het Brabant van Hadewijchs tijd. In Nederland wordt Hadewijch zonder probleem als Nederlandse beschouwd: ze dook op als nr. 123 op de lijst van grootste Nederlanders (ter vergelijking: in België strandde zij op de 74e plaats voor de Nederlandstaligen, zonder voor te komen op de lijst van 100 Belgen die door de Walen genomineerd werden).

Hadewijch was ongetwijfeld van gegoede afkomst, misschien zelfs van adel. Zij was zowel met Latijnse theologische teksten als met een overwegend Franse traditie van minneliederen (chansons) vertrouwd: voor een vrouw was dat in die tijd op zich al uitzonderlijk, en enkel denkbaar in milieus met financiële armslag. Ook de reizen die zij blijkbaar maakte, zijn alleen mogelijk vanuit die veronderstelling. Haar talenkennis getuigt van een meer dan gewone eruditie. Naast het Diets beheerste zij ook het Frans en Latijn en ze deinsde er niet voor terug om in discussie te treden met vooraanstaanden uit haar tijd.

Hadewijch bleek ook verbazend "onafhankelijk": een enkele keer vertaalde en hertaalde ze iets van een tijdgenoot en er zijn voldoende aanwijzingen dat ze goed op de hoogte was van wat er in haar tijd te koop was. Het beeld dat van Hadewijch beklijft is echter vooral dat van een persoon die in denken en handelen enorm zelfbewust was, en in totale onafhankelijkheid haar eigen keuzes maakte.

Hadewijch was zeker geen kloosterlinge: daarvoor is zij te vrijgevochten. Dat zij een begijn zou geweest zijn wordt door sommige commentatoren (bijvoorbeeld N. de Paepe) bestreden, terwijl anderen het juist heel waarschijnlijk achten dat zij een sleutelrol speelde in de vroege begijnenbeweging.

In de "Lijst der volmaakten" noemt zij een begijn die door een inquisiteur vermoord werd. Dit is minstens een duidelijk statement: in de strijd voor emancipatie die de begijnen in de vroege 13e eeuw voerden stond zij aan de kant van de begijnen, tegen de katholieke inquisitie.

Alhoewel er vanaf de vroege 13e eeuw begijnen waren, en er vanaf het tweede kwart van de 13e eeuw in de lage landen begijnhoven gesticht werden, vaak van "officiële" zijde (bijvoorbeeld met actieve steun van de gravinnen en gezusters Johanna en Margaretha van Constantinopel), verliep de erkenning van kerkelijke zijde aanvankelijk erg stroef, en werd slechts tegen het eind van de 13e eeuw een feit, dankzij Maria van Oignies, wier hagiografie door haar biechtvader naar Rome werd gestuurd. 

Begijnen werden nogal eens van heterodoxie beschuldigd, zoals in 1310 toen een van de bekendste slachtoffers van de begijnenvervolging Margarete Porete op de brandstapel stierf, met haar boek “"Spiegel der eenvoudige zielen"”, een werk dat later herontdekt werd. Ook hele begijnhoven werden door de opkomende repressie tegen vrouwen gekenmerkt toen het Concilie van Vienne (1311-12) opriep tot maatregelen tegen ‘ketterse’ begijnen.

Ter verduidelijking moet gezegd worden dat niet alle begijnen in die tijd in begijnhoven woonden: een handvol religieus geïnspireerde vrouwen kon bijvoorbeeld ook in een gewoon huis samenwonen, of ermee verbonden zijn zonder in hetzelfde huis te wonen. Zulke vrouwen konden ook "mulieres religiosae" ("religieuze vrouwen") genoemd worden, wat in die tijd ongeveer samenviel met het begrip "begijn".

Het is zeer aannemelijk dat wanneer Hadewijch in haar brieven haar vriendinnen aanspreekt, zij spreekt tot zulke vroege gemeenschappen van "religieuze vrouwen", buiten de context van een klooster. De manier waarop zij haar vriendinnen aanspreekt, is zeker compatibel met een rol als "leidster" van één of meer van zulke gemeenschappen ("geselschap" zoals het toen heette).

Een bundeling van 31 van Hadewijchs brieven is in verschillende manuscripten overgeleverd. Het betreft zonder twijfel een bewust "geredigeerde" verzameling. Dit wil niet zeggen dat deze verzameling niet zou teruggaan op werkelijk door Hadewijch afzonderlijk verstuurde brieven (er is te veel "petite histoire" om als loutere traktaten beschouwd te kunnen worden), maar het samenvoegen van deze (excerpten van) brieven gebeurde mogelijk door een redacteur. Daarbij is het niet erg waarschijnlijk dat een "chronologische" ordening als leidraad gold. De verzameling vermeldt namelijk geen enkele datum: pogingen om deze brieven een datering of chronologische orde te geven blijven afhankelijk van al dan niet stevig te onderbouwen veronderstellingen en van literaire interpretatie. In recent filologisch onderzoek, onder meer door Jo Reynaert (Universiteit Gent) en Wybren Scheepsma (Universiteit Leiden), worden twijfels geuit over de authenticiteit van Hadewijchs Brieven, bijvoorbeeld brief 28 en 10, die niet door haar geschreven zouden zijn. Die theorie impliceert dat men het auteurschap en de auteur van Hadewijch met enige voorzichtigheid moet hanteren.

Van enkele brieven kan men met zekerheid stellen dat ze niet in hun geheel in de verzameling opgenomen werden, van sommige brieven ontbreekt bijvoorbeeld de aanhef. De brieven schijnen aan meer dan één persoon gericht te zijn. Slechts in een enkel geval wordt een geadresseerde bij name genoemd. Toch wordt het algemeen verband snel duidelijk: de geadresseerden zijn waarschijnlijk allen vrouwen, die op dezelfde manier als Hadewijch religieuze diepgang in hun leven zoeken, alsook het beoefenen van de liefde voor de naaste in allerlei praktische werken.

Eén ordeningsprincipe van de verzameling schijnt alvast te zijn dat meer theoretisch-mystieke traktaten afgewisseld worden met kortere, directe brieven met praktische raadgevingen, vriendschapsbetuigingen, overbrengen van groeten, enzovoort. De traktaten die zich niet eenvoudig laten lezen, worden naar het einde van de bundel ook steeds gedetailleerder waarbij regelmatig eerdere thema's breder uitgewerkt worden. De gedachten nemen een steeds hogere vlucht. Aangezien hieruit blijkt dat de "samenvoeging" van de briefuittreksels minstens door een zeer geïnspireerde hand gebeurde, heeft Hadewijch hierin wellicht zelf de hand gehad.

Enkele thema's uit de "Brieven":

Van de "Berijmde brieven", ook "Rijmbrieven" of "Mengeldichten" genoemd, worden alleen de eerste zestien als onbetwistbaar van Hadewijchs hand beschouwd.

De "Berijmde brieven" hernemen vooral thema's uit de "Brieven", maar dan in een eenvoudiger, schematischer vorm. De berijmde brieven hebben ook weinig van de complexe versschema's van de "Strofische gedichten". Het lijkt er op dat ze geschreven werden voor tijdgenoten om in een eenvoudig te memoriseren "formaat" met de essentie van wat Hadewijch te vertellen had vertrouwd te raken.

Hadewijch schreef met haar 45 "Strofische gedichten" oorspronkelijke Middelnederlandse poëzie: ze maakte geen gebruik van een brontekst. Wel is zij duidelijk beïnvloed door de middeleeuwse minneliederen (chansons) zoals deze door troubadours in heel Europa verspreid raakten, als uitdrukkingsmiddel bij uitstek van de hoofse liefde. Naar uiterlijke kenmerken gaat dat onder meer over de typische inleiding met een natuurthema, het centrale thema van de (haast altijd onvervulde) liefde, de slotstrofe met de "moraal van het verhaal" en/of opdracht, en soortgelijke kenmerken.

Waar de traditionele "chansons" doorgaans geschreven werden vanuit het standpunt van een ridder die smacht naar een of andere edele vrouw, liggen de rollen bij Hadewijch totaal anders: De geliefde waarnaar gesmacht wordt is "de Minne", God in een min of meer menselijke gedaante, met andere woorden doorgaans "Christus", en de smachtende is de ik-persoon, Hadewijch zelf.

Onderzoek van Frank Willaert toonde aan dat men de "Strofische gedichten" kan zingen, en dat het voor een groot aantal daaronder zelfs min of meer eenduidig te bepalen is welke "zangwijze" Hadewijch voor ogen had bij het schrijven van deze gedichten. In 1992 toonde Louis Grijp aan dat de strofische gedichten oorspronkelijk liederen waren. Door middel van contrafacten in de Liederenbank vond hij van enkele gedichten de melodie terug. Deze zijn ondertussen op cd verschenen (Camerata Trajectina, "Pacxken van Minnen. Middeleeuwse muziek uit de Nederlanden" (1992)).

Hierin is vooral Hadewijch als mystica aan het woord. De beeldspraak en symboliek die in Hadewijchs "Visioenen" aan bod komen doen erg denken aan het taalgebruik in de Openbaring van Johannes. De voorstellingen zijn echter ook verbazend zinnelijk: als Hadewijch (bijvoorbeeld in het zevende visioen) haar eenwording met Christus beschrijft, laat zij haar verbeelding voluit spreken.

Hier volgt een voorbeeld van deze specifieke bruidsmystiek: Na een passage waarin Hadewijch beschrijft hoe ze ligt te schokken en te beven van fysiek en geestelijk verlangen naar "Hem", komt Christus tot haar:

De "Lijst der volmaakten" is een "aanhangsel" van de "Visioenen". Er is ook een later manuscript van de "Strofische gedichten" met deze "Lijst der volmaakten" als aanhangsel.

De "Lijst der volmaakten" is beslist géén officiële lijst van personen die door de katholieke kerk heilig (of zalig) verklaard werden: naast enkele bekende heiligen, zoals Bernardus van Clairvaux, noemt Hadewijch ook verschillende onbekende tijdgenoten, die zij zich tot voorbeeld stelt, soms tegen de officiële politiek van de kerk in. Ze noemt onder andere een door de inquisitie ter dood veroordeelde begijn, en "inquisitie" behoorde op dat moment zeker tot de officiële politiek van de kerk.

Willem van Saint-Thierry en Bernardus van Clairvaux waren haar voornaamste leermeesters op het gebied van mystiek. Waar dezen zich uitdrukken in beelden uit het Hooglied, beschouwt Hadewijch zichzelf met hart en ziel als minnares van God. Alleen laat deze minne nooit een werkelijke ontmoeting toe, zo oordeelt zij, enkel een zeer dichte benadering soms, een extase die zij ""orewoet"" noemt.

Vooral Jan van Ruusbroec en zijn omgeving schijnen vanaf de 14e eeuw regelmatig uit Hadewijchs mystiek en leer te putten. Van Ruusbroec wordt gezegd dat hij een theologisch "systeem" rond Hadewijchs mystieke benadering bouwde. Een andere theoloog, uit Ruusbroecs omgeving, noemde Hadewijch een "heylich glorieus wijf".

Zowel Hadewijch als Ruusbroec worden gezien als een onderdeel van wat naderhand de Brabantse mystiek genoemd werd. 

Vanaf de 20e eeuw komen ook de "literaire" kwaliteiten van Hadewijch in het vizier. De eerste onbetwistbare autoriteit in Hadewijch-studies in de 20e eeuw is pater Jozef Van Mierlo sj. Alhoewel het in eerste instantie dus vooral nog religieuzen zijn die over Hadewijch schrijven, haar inleiden en hertalen, en haar teksten van voetnoten voorzien, kunnen dezen hun bewondering voor hoe ze met taal omgaat steeds minder verbergen.

Vanaf de tweede helft van de 20e eeuw verschenen ook, naast hertalingen naar modern Nederlands, verschillende vertalingen van Hadewijchs werken in het Engels, het Duits, het Frans en andere talen.










</doc>
<doc id="122611" url="https://nl.wikipedia.org/wiki?curid=122611" title="Skeletspier">
Skeletspier

Een skeletspier of musculus sceleti is een spier die bevestigd is tussen twee delen van het skelet. De skeletspieren vormen het "actieve bewegingsapparaat". Zij lopen vrijwel allemaal over een of meer gewrichten en zorgen door hun vermogen om samen te trekken ("contractie") voor de beweging daarvan.

Skeletspieren hebben een wetenschappelijke naam, afkomstig uit het Latijn en/of het Grieks, die meestal gebaseerd is op hun bouw, ligging en/of functie. "Musculus biceps femoris" is letterlijk vertaald "Tweekoppige ("biceps") spier ("musculus") van het bovenbeen ("femoris")". "Musculus adductor magnus" betekent "Grote ("magnus") aanvoerende ("adductor") spier ("musculus")".

Een skeletspier heeft altijd twee of meer aanhechtingspunten, de plaatsen op het skelet waar de spieren door middel van pezen aanhechten. De aanhechtingspunten worden onderscheiden in origo en insertie. De algemene regel is dat de origo het aanhechtingspunt is aan het (over het algemeen) onbewegelijke bot, en de insertie aan het beweegbare bot. Bij de musculus biceps brachii bijvoorbeeld zit de origo boven de schouder, en de insertie aan de onderarm.

De spierbuik is dat deel van de spier dat bestaat uit dwarsgestreept spierweefsel en dat kan samentrekken ("contraheren"). De spierbuik van een skeletspier bestaat uit spierbundels. Elke spierbundel bestaat uit spiervezels en elke spiervezel bestaat weer uit myofibrillen. Elke myofibril bestaat uit de filamenten actine en myosine. Groepjes filamenten vormen door hun ligging sarcomeren, en deze kunnen door hun interactie in elkaar schuiven en zo korter worden.

Skeletspieren worden aangestuurd door het zenuwstelsel. Ze worden vanuit de hersenen aangestuurd door motorische zenuwen. De bewuste aansturing van de skeletspieren vindt plaats via het piramidale systeem. Dit loopt van de motorische schors naar de hersenstam en ruggenmerg. In de hersenstam en ruggenmerg liggen motorische zenuwcellen, de motorische alfaneuronen. Eén motorische zenuwcel stuurt meerdere spiervezels van eenzelfde spier aan. Een dergelijke combinatie van een zenuwcel met de bijbehorende spiervezels wordt een motorische eenheid genoemd. Elke spier is onderverdeeld in meerdere motorische eenheden. De kracht die een spier levert hangt af van het aantal geactiveerde motorische eenheden. Over het algemeen geldt dat grote spieren motorische eenheden hebben met veel spiervezels, en dat spieren die nauwkeurige bewegingen moeten maken uit kleine motorische eenheden bestaan. Op deze manier kan de kracht die een spier levert, nauwkeurig worden opgebouwd.

Skeletspieren zijn er in verschillende vormen:
Op grond van het exacte verloop van de spiervezels tussen origo en insertie kan er een onderscheid gemaakt worden tussen:

Het voordeel van geveerde spieren ten opzichte van parallel-vezelige spieren is dat er meer spiervezels naast elkaar kunnen samentrekken en dat er dus een grotere kracht kan worden gegenereerd. Met een andere term wordt dan wel gesproken over een grotere fysiologische doorsnede. Het nadeel is dat, omdat de spiervezels onder een hoek staan, niet de volledige contractie uiteindelijk ten goede komt aan een verkleining van de afstand tussen origo en insertie. Geveerde spieren hebben met andere woorden een kleiner bewegingstraject.

Gelet op het functioneren van een skeletspier kan onderscheid gemaakt worden tussen:

Verder kan er, uitgaande van een bepaalde beweging, een onderscheid gemaakt worden tussen:

De laatstgenoemde drie termen zijn relatief, en dus afhankelijk van de situatie. Een correcte formulering zou zijn: "De musculus biceps brachii en de musculus triceps brachii zijn elkaars antagonisten" of ook "De musculus biceps brachii en de musculus brachialis zijn elkaars synergisten."

Spieren hebben de eigenschap zich aan te passen aan de omstandigheden. Deze eigenschap vormt het uitgangspunt voor training (de zogenaamde "supercompensatie"). Indien er met regelmaat wordt hardgelopen, zullen de spieren zich na verloop van tijd zodanig aanpassen, dat ze beter in staat zijn om zuurstof op te nemen, energie te leveren et cetera.

Bij krachttraining wordt de maximale kracht vergroot doordat de spiervezels groter worden. Als de omstandigheden er juist voor zorgen dat de spieren minder gebruikt worden, zal het omgekeerde effect optreden: de spiervezels worden kleiner en verliezen aan kracht. Dit effect heet atrofie, en vindt bijvoorbeeld plaats bij astronauten in een gewichtloze omgeving, en bij mensen bij wie ledematen na een botbreuk door gips zijn geïmmobiliseerd. Getrainde atleten beschikken over het vermogen om een mild verlies aan spierkracht en -volume (door inactiviteit) in korte tijd terug te winnen. Dit fenomeen staat ook wel bekend als ""muscle memory"", ofwel spiergeheugen.

De sterkste spier is (gemeten naar kracht uitgeoefend op een extern object), de musculus masseter, oftewel de kauwspier waarmee de onderkaak beweegt. Als zuiver wordt gekeken naar de grootte van de spier en de kracht die op het bot uitgeoefend kan worden, dan is de musculus glutaeus maximus de sterkste spier.

De langste spier is de musculus sartorius in het bovenbeen.

De grootste spier qua oppervlakte is de musculus latissimus dorsi (de breedste rugspier).



</doc>
<doc id="122678" url="https://nl.wikipedia.org/wiki?curid=122678" title="Crisishulpverlening">
Crisishulpverlening

Crisishulpverlening is hulpverlening in situaties waarin, als reactie op een ingrijpende gebeurtenis, een cliënt geen antwoord heeft op de verstoring van een bestaand evenwicht. Het stellen van een snelle voorlopige diagnose, gevolgd door strategisch en actief handelen moet leiden tot herstel van het evenwicht in de toestand van de cliënt/patiënt.

Dit gebeurt in een viertal fasen: 

Dilemma's waarmee crisishulpverleners mee te maken krijgen zijn onder meer:


</doc>
<doc id="122751" url="https://nl.wikipedia.org/wiki?curid=122751" title="Granulomatose met polyangiitis">
Granulomatose met polyangiitis

Granulomatose met polyangiitis (GPA), ook bekend als de ziekte van Wegener of granulomatose van Wegener, is een vorm van systeemvasculitis, een auto-immuunziekte. 

GPA wordt gekenmerkt door ontstekingen van de wanden van de kleine bloedvaten. Deze ontstekingen kunnen zich in meerdere organen manifesteren. De bloedvatontstekingen leiden tot versterf (necrose) van weefsels in organen. Tevens treden vrij karakteristieke ophopingen van ontstekingscellen (granulomen) op, met name in de neus en de longen, maar ook de nieren worden vaak aangetast, evenals de huid, ogen, gewrichten, centraal en perifeer zenuwstelsel en maag- en darmkanaal.

De ziekte kan in elk van de genoemde organen beginnen, zonder dat andere organen meedoen. Daardoor wordt de ziekte vooral in het begin niet herkend.

GPA begint vaak met algemene symptomen zoals langdurige verkoudheid, koorts, gewichtsverlies, vermoeidheid, verspringende gewrichtsklachten en algehele malaise. De meeste patiënten hebben problemen met de bovenste luchtwegen, zoals hardnekkige sinusitis (ontsteking van de bijholte), neusverstopping en neusbloedingen. De gebruikelijke behandeling helpt niet en de klachten blijven. Meestal is het een combinatie van symptomen die in een vroeg stadium de arts het vermoeden kan geven dat er sprake is van de ziekte van Wegener.

Het kan erg moeilijk zijn om de diagnose te stellen bij GPA en daaraan verwante aandoeningen. Allereerst zal men kijken naar de symptomen, maar deze zijn niet zo makkelijk te herkennen. De symptomen variëren van patiënt tot patiënt en bovendien gaat het om een vrij zeldzaam voorkomende ziekte. Toch is het herkennen van de symptomen erg belangrijk, omdat op grond daarvan de arts moet besluiten tot de volgende stappen in de diagnose:
De ANCA-test is overigens alleen bedoeld om de diagnose aannemelijk te maken. Om definitief vast te stellen om welke ziekte het gaat, is meestal een biopsie nodig. Soms worden ook nog foto's van de bloedvaten gemaakt (angiogram).

GPA kan niet worden genezen, maar is vaak wel te onderdrukken. Een deel van de patiënten wordt op kortere of langere termijn geconfronteerd met één of meerdere opvlammingen.

Afhankelijk van welke organen zijn aangetast en de mate waarin dat het geval is, houdt de patiënt, wanneer de ziekte tot rust is gekomen, in meerdere of mindere mate klachten. Wanneer de ziekte tot rust is gekomen noemt men dat een remissie. Een veelvoorkomend probleem voor GPA-patiënten is de blijvende vermoeidheid. De ernst daarvan wisselt per patiënt. Vaak zal een patiënt zijn leven in moeten richten naar de beperkingen die de meesten toch in meerdere of mindere mate blijven ondervinden.

De ziekte is oorspronkelijk genoemd naar de Duitse patholoog Friedrich Wegener (1907 – 1990) die deze ziekte in 1936 voor het eerst beschreef. Nadat in 2000 bekend werd dat Wegener lid was geweest van de NSDAP en de SA, werd in 2010 besloten om de naar hem genoemde ziekte voortaan aan te duiden met een beschrijvende naam. De oude naam wordt desondanks nog steeds gebruikt.




</doc>
<doc id="122885" url="https://nl.wikipedia.org/wiki?curid=122885" title="Berendruif">
Berendruif

De berendruif ("Arctostaphylos uva-ursi") is een plant uit de heidefamilie ("Ericaceae"). De soort staat op de Nederlandse Rode lijst van planten als zeer zeldzaam en stabiel of toegenomen. De Nederlandse naam berendruif is afkomstig van de veronderstelling dat beren de vruchten erg lekker zouden vinden. In Nederland komt de plant in de duinen van Terschelling voor. Hier zijn al sinds de vijftiger jaren van de 20e eeuw drie groeiplaatsen aanwezig. Een van de groeiplaatsen, in het reservaat de Boschplaat, is in 2004 door een grote brand getroffen, maar de groeiplaats heeft de brand overleefd.

De berendruif komt op heel het noordelijk halfrond voor:

De berendruif is een in Nederland 30-60 cm hoog struikje met kruipende stengels, die aan de top omhoog staan. De glanzende, groene, omgekeerd eironde bladeren blijven één tot drie jaar aan de struik zitten. Het struikje bloeit van maart tot april. De witte of roze bloemen zitten in korte overhangende trossen. De bessen zijn rood. Ze worden gegeten door vogels, maar zijn voor de mens giftig. Verwarring is mogelijk met de rode bosbes ("Vaccinium vitis-idaea").

De berendruif komt voor in de duinen op vochtige, voedselarme grond.

Er worden de volgende ondersoorten onderscheiden:

De struik wordt ook als sierplant (bodembedekker) gebruikt.
De bladeren van de berendruif worden in medicinale drankjes verwerkt. Ze bevatten onder meer arbutine, dat desinfecterend werkt in de urinewegen.


</doc>
<doc id="122969" url="https://nl.wikipedia.org/wiki?curid=122969" title="Beenmerg">
Beenmerg

Het beenmerg of de medulla ossium is de sponsachtige, rode substantie die zich bevindt in het binnenste van beenderen, vooral in het "bekken", het "borstbeen", de "ribben" en de "ruggenwervels".

Beenmerg speelt een belangrijke rol bij het vormen van botweefsel. Het is vooral bekend omdat in beenmerg multipotente stamcellen zitten. Uit de stamcellen die zich in het beenmerg bevinden worden bloedcellen gemaakt; witte bloedcellen (leukocyten), rode bloedcellen (erytrocyten) en bloedplaatjes (trombocyten). Dit proces heet "hematopoëse". Bij te veel witte bloedcellen (leukocyten) kan de ziekte leukemie, een vorm van kanker, ontstaan.

Midden in het bot zit een holte, de mergholte (= "cavum medullare" ). De mergholte is gevuld met een netwerk van bloedvaten. Verspreid tussen deze vaten liggen verschillende soorten cellen die samen het rode merg (= "medulla ossium rubra" ) vormen; voornamelijk hematopoëtische cellen. Dit zijn de cellen die de rode en witte bloedcellen en de bloedplaatjes aanmaken. Verder bestaat merg nog uit het gele merg (= "medulla ossium flava" ); dit zijn vetcellen, ook wel adipocyten genoemd. Bij vogels kan er mergbot voorkomen, dat belangrijk is voor de eileg.


</doc>
<doc id="123268" url="https://nl.wikipedia.org/wiki?curid=123268" title="Hypomanie">
Hypomanie

Hypomanie is een lichte vorm van manie. Evenals bij een manie treden hyperactiviteit, overmatige vreugde, impulsiviteit of prikkelbaarheid op, maar het contact met de realiteit gaat niet verloren en er treden ook geen psychotische symptomen op (zoals wanen en hallucinaties). 

In lichte gevallen hoeft hypomanie niet eens als een aandoening gezien te worden, maar in combinatie met andere symptomen (met name depressiviteit) kan er wel sprake zijn van een stemmingsstoornis.



</doc>
<doc id="123335" url="https://nl.wikipedia.org/wiki?curid=123335" title="Vasoconstrictie">
Vasoconstrictie

Vasoconstrictie is het vernauwen van de slagaders door de daar aanwezige gladde spieren. Dit gebeurt onder andere door angiotensine II en endotheline. De functie van vasoconstrictie is onder andere het verhogen van de bloeddruk, voor het compenseren voor een bloedtekort of het beïnvloeden van de nierfiltratie en om warmteverlies tegen te gaan doordat de vernauwde bloedvaten minder warmte kunnen afgeven aan de omgeving.

Indien de omgevingstemperatuur hoger is dan de temperatuur van het bloed, zal het bloed (ongewenste) warmte opnemen en daarom vindt er ook dan vasoconstrictie plaats. Vasoconstrictie kan ook klinische symptomen veroorzaken zoals ischemie.



</doc>
<doc id="123338" url="https://nl.wikipedia.org/wiki?curid=123338" title="Vasodilatatie">
Vasodilatatie

Vasodilatatie is het verwijden van de bloedvaten door de daar aanwezige spieren. De functie is om de bloeddruk te verlagen. Dit kan nodig zijn onder andere bij een te groot extracellulair volume, bij liggen en slapen en bij een hoge omgevingstemperatuur. Bovendien is vasodilatatie samen met vasoconstrictie een belangrijk proces in de regulatie van de bloedtoevoer naar organen. Bij een te lage bloeddruk (bijvoorbeeld door ernstig bloedverlies) kan een patiënt in shock raken.



</doc>
<doc id="123552" url="https://nl.wikipedia.org/wiki?curid=123552" title="Farmaceutische industrie">
Farmaceutische industrie

De farmaceutische industrie produceert verpakte geneesmiddelen. Ook wordt er in deze type industriesector veel onderzoek en ontwikkeling (R&D) verricht op het gebied van de farmacologie. De fabrikanten van geneesmiddelen opereren meestal mondiaal. Verpakte geneesmiddelen zijn geregistreerd door de registratieautoriteiten.

De fabrikanten en importeurs leveren meestal de geneesmiddelen aan de groothandel die de distributie aan apotheken, drogisten supermarkten en benzinestations verzorgen. Soms vindt er een tussenstap plaats, en worden de geneesmiddelen eerst verpakt of omgepakt om geschikt te worden gemaakt voor de nationale markt. Ook hiervoor bestaan speciale bedrijven, farmaceutische contractverpakkers genaamd.

De trend in de farmaceutische industrie is dat bedrijven kiezen voor een verdere specialisatie in een therapeutische deelmarkt. In deze bedrijfstak fuseren veel ondernemingen om sterker te staan in een concurrerende markt. Onderzoek naar nieuwe geneesmiddelen wordt steeds vaker gecentraliseerd middels samenwerkingsverbanden tussen bedrijven om de hoge kosten die hieraan verbonden zijn te kunnen financieren.



</doc>
<doc id="123583" url="https://nl.wikipedia.org/wiki?curid=123583" title="Dysthyme stoornis">
Dysthyme stoornis

De dysthyme stoornis of dysthymie is een psychische aandoening, een chronische en een lichtere vorm van depressie die zich kenmerkt door een gebrek aan plezier en genoegen in het leven. Deze stoornis gaat meestal gepaard met slaapproblemen, eetstoornissen, verminderde energie, concentratieproblemen, en gevoelens van wanhoop. De ziekte duurt minimaal twee jaar en gedurende deze tijd blijven de klachten nooit langer dan twee maanden weg. In het DSM-IV is de aandoening ingedeeld bij de stemmingsstoornissen. Het verschil met klinische depressie ligt voornamelijk in de intensiteit van de symptomen, maar dat betekent niet dat er minder lijden bij te pas komt. Iemand met dysthymie is wel in staat sociaal en maatschappelijk te functioneren, maar de levenslust ontbreekt hierbij. De aandoening duurt ook langer dan een zwaar depressieve episode. Een depressie heeft namelijk een duidelijk afgrensbare periode i.p.v. een lange aaneengesloten periode. Dysthymie gaat niet samen met psychotische verschijnselen en is niet begonnen met een depressie.

Dysthymie heeft net als depressie een zware impact op iemands leven. Door een constant somber en neerslachtig gevoel waardoor de patiënt veel klaagt, sarcastisch wordt, humeurig en pessimistisch is, ervaren mensen in zijn omgeving de persoon meestal als somber, zuur, humorloos. Sociale contacten lijden er dus onder en dat kan tot een sociaal isolement leiden.

Dysthymiepatiënten zijn bij stress of schokkende ervaringen vatbaarder voor klinische depressie dan anderen. Als depressie zich naast dysthymie voordoet, spreekt men wel van een dubbele depressie.

Allereerst bestaat er bij dysthymie een erfelijke gevoeligheid. Bij 'gevoeligheid' wordt bedoeld dat iemand vatbaarder is en dus deze stoornis makkelijker kan ontwikkelen, niet dat deze stoornis bij de geboorte aanwezig is. Of de stoornis zich al dan niet ontwikkelt hangt ook van andere aspecten af zoals de leefomgeving. Wanneer andere mensen in de familie psychische aandoeningen hebben of als iemand in de familie dysthymie heeft, heeft iemand meer kans om deze aandoening te ontwikkelen.

Ten tweede zijn er ook enkele sociale factoren. Personen die emotioneel labieler zijn dan de gemiddelde mens, hebben een grotere kans om stress te krijgen en somber te worden. Iemand die zeer stressvolle periodes heeft meegemaakt is vatbaarder voor dysthymie dan personen die een innerlijke rust hebben. Ontslagen, trauma’s, geliefden die gestorven zijn, kinderen die moeten vechten: het zijn voorbeelden van stressvolle situaties in het dagelijkse leven die verder tot de ontwikkeling van deze stoornis kunnen leiden. Dysthymie komt dan ook vaker voor bij mensen zonder partner of met financiële problemen.

Psychologische factoren spelen ook een rol. Stress en tegenslag zijn er in iedereen zijn leven wel te vinden, maar het belangrijkste is om te leren ermee om te gaan. Een persoon die alles van zich af kan zetten heeft minder kans om somber te worden dan een persoon die dit niet kan. Deels heeft dit te maken met karakter. Iemand die in zijn karakter al weinig zelfvertrouwen en veel zelfkritiek heeft, loopt meer risico. Dit geldt ook bij negatieve verwachtingen voor de toekomst of een gevoel van hopeloosheid of eenzaamheid.


</doc>
<doc id="123708" url="https://nl.wikipedia.org/wiki?curid=123708" title="Antineutrofiele cytoplasmatische antistoffen">
Antineutrofiele cytoplasmatische antistoffen

Antineutrofiele cytoplasmatische antistoffen of ANCA zijn een type antistoffen die zich bij een aanval tegen het eigen lichaam richten. ANCA zijn gericht tegen neutrofiele granulocyten, een soort witte bloedcel. Ze komen voor in het bloed van onder andere mensen met de ziekte van Wegener. De test is in 1985 is in Groningen ontwikkeld. Aanvankelijk was de test alleen bedoeld om de ziekte van Wegener op te sporen. Later bleek deze ook geschikt als diagnosemiddel bij microscopische polyangiitis maar ook bij de helft van de patiënten met het syndroom van Churg-Strauss.

Op een glazen plaatje wordt een beetje serum van de patiënt in contact gebracht met speciaal behandelde witte bloedcellen van een gezonde donor. Als het serum van de patiënt ANCA bevat, zullen deze zich hechten aan de bloedcellen van de donor. Om dit aan te tonen wordt een fluorescent kleurmiddel toegevoegd.

Onder de microscoop kunnen twee typen ANCA zichtbaar zijn:



</doc>
<doc id="123893" url="https://nl.wikipedia.org/wiki?curid=123893" title="Betonie">
Betonie

De betonie of het koortskruid ("Stachys officinalis", synoniem: "Betonica officinalis") is een plant uit de lipbloemenfamilie ("Lamiaceae"). De soort staat op de Nederlandse- en Belgische Rode lijst van planten als zeer zeldzaam en sterk in aantal afgenomen.

De plant wordt 30-90 cm hoog en bloeit van juni tot augustus met paarsrode, soms witte bloemen. De bloemen vormen een dichte schijnaar. De meeste bladeren zitten in een wortelrozet. De onderste bladeren hebben een lange bladsteel en de bovenste bladeren hebben een korte bladsteel. De bladeren hebben een netvormige nervatuur. De kantige stengel is onvertakt en heeft korte haren.

De betonie komt voor op graslandhellingen en aan bosranden op niet te droge, lemige en kalkrijke grond. De plant wordt ook als sierplant gekweekt.

Betonie is een kensoort voor de associatie van betonie en gevinde kortsteel ("Betonica-Brachypodietum").

In de Griekse en Romeinse oudheid werd de Betonie veel als braakmiddel en bij het stelpen van bloed toegepast. Pedanius Dioscorides beschreef al de werking op het zenuwstelsel en Antonia Musa beschreef in "De Herba Vettonica" 47 kwalen, waartegen betonie als geneeskrachtig kruid gebruikt kon worden. In de Middeleeuwen werd de plant gebruikt bij bezweringen. Tegenwoordig worden de in de plant voorkomende werkzame stoffen gebruikt bij aandoeningen van de luchtwegen, diarree en blaasontsteking.



</doc>
<doc id="123972" url="https://nl.wikipedia.org/wiki?curid=123972" title="Dengue">
Dengue

Dengue, ook wel knokkelkoorts genoemd, is een tropische infectieziekte die wordt veroorzaakt door het denguevirus. Tot de symptomen behoren koorts, hoofdpijn, spierpijn en gewrichtspijn, en een kenmerkende huiduitslag die lijkt op die van de mazelen. In een klein deel van de gevallen ontwikkelt de ziekte zich tot de levensbedreigende "dengue-hemorragische koorts" met bloedingen, laag aantal bloedplaatjes en lekkage van bloedplasma, of tot het "dengue-shocksyndroom", waarbij sprake is van gevaarlijk lage bloeddruk.

Dengue wordt overgedragen door verschillende soorten muggen van het geslacht "Aedes", voornamelijk door de "A. aegypti" (denguemug). Er zijn vijf verschillende typen van het virus; infectie met één type biedt doorgaans levenslange immuniteit voor dat type, maar slechts kortdurende immuniteit voor de andere typen. Een latere infectie met een ander type verhoogt de kans op ernstige complicaties. Omdat er geen vaccin is, komt preventie er vooral op neer dat het leefgebied van de muggen wordt ingeperkt, hun aantal wordt gereduceerd en de kans op beten wordt verkleind.

De behandeling van acute dengue is ondersteunend van aard. Bij lichte of middelzware gevallen wordt door drinken of via een infuus gezorgd voor rehydratie. Bij ernstigere gevallen worden vloeistoffen via een infuus en bloedtransfusie toegediend. De incidentie van dengue is sterk gestegen sinds de jaren 60 tot circa 50–100 miljoen infecties per jaar. De eerste beschrijvingen van de aandoening dateren uit 1779 en het veroorzakende virus en de overdracht werden aan het begin van de 20e eeuw ontdekt. Dengue is na de Tweede Wereldoorlog een wereldwijd probleem geworden en is endemisch in meer dan 110 landen. Naast het uitschakelen van de muggen wordt gewerkt aan een vaccin en aan een geneesmiddel dat rechtstreeks op het virus is gericht.

Patiënten met een infectie van het denguevirus vertonen doorgaans geen symptomen (80%) of slechts lichte symptomen zoals ongecompliceerde koorts. Anderen zijn ernstiger ziek (5%) en bij een klein percentage is de ziekte levensbedreigend. De incubatietijd (tijd tussen blootstelling en het begin van de symptomen) varieert van 3–14 dagen, maar is meestal 4–7 dagen. Daarom hebben reizigers uit gebieden waar de ziekte heerst waarschijnlijk geen dengue als zij pas meer dan 14 dagen na thuiskomst koorts of andere symptomen krijgen. Kinderen hebben vaak symptomen die lijken op die van een verkoudheid en gastrenteritis (overgeven en diarree), en hebben meestal minder ernstige symptomen dan volwassenen. Kinderen zijn echter wel gevoeliger voor de ernstige complicaties.

De kenmerkende symptomen van dengue zijn plotseling optredende koorts, hoofdpijn (doorgaans achter de ogen), pijn in spieren en gewrichten, en huiduitslag. De alternatieve naam voor dengue, "knokkelkoorts", is afkomstig van de gewrichtspijn waarmee de ziekte gepaard gaat. De infectie verloopt in drie fasen: koorts, kritieke fase en herstel.

In de koortsfase is sprake van hoge koorts, vaak meer dan 40 °C, gepaard met pijn in de ledematen en hoofdpijn. Dit duurt meestal twee tot zeven dagen. In deze fase krijgt 50–80% van de mensen met symptomen huiduitslag. De uitslag manifesteert zich op de eerste of tweede dag van de symptomen als rode huid of later tijdens de ziekte (dag 4–7) als een grofvlekkige (mazelenachtige) uitslag. Enige petechiën (kleine rode vlekjes die niet verdwijnen als op de huid wordt gedrukt en die worden veroorzaakt door beschadigde haarvaten) kunnen zich in deze fase voordoen, evenals lichte bloedingen van de slijmvliezen van de mond en neus. De koorts zelf verloopt volgens een klassiek bifasisch patroon, met een onderbreking en dan terugkeer van een of twee dagen, hoewel het aantal herhalingen van dit patroon sterk varieert.

Bij sommige mensen ontwikkelt de ziekte zich tot een kritieke fase, die volgt nadat de hoge koorts is verdwenen en die meestal een of twee dagen duurt. In deze fase kan zich een aanzienlijke hoeveelheid vocht ophopen in de borstkas en buikholte ten gevolge van verhoogde doorlaatbaarheid van de vaatwand en lekkage. Dit leidt tot een te laag circulerend bloedvolume en een te lage bloedtoevoer naar vitale organen. In deze fase kunnen organen stoppen met functioneren en kunnen ernstige bloedingen optreden, meestal in het maag-darmstelsel. In minder dan 5% van alle gevallen van dengue doen zich shock (dengue-shocksyndroom) en bloedingen (dengue-hemorragische koorts) voor, maar wie eerder een infectie met een ander serotype van het denguevirus heeft gehad ("tweede infectie"), loopt een verhoogd risico.

De herstelfase volgt daarna, waarbij de weggelekte vloeistof in de bloedstroom terugkomt. Dit duurt meestal twee tot drie dagen. De verbetering is vaak opmerkelijk, maar kan gepaard gaan met ernstige jeuk en een vertraagd hartritme. Er kan opnieuw sprake zijn van uitslag die eruitziet als maculopapuleuze uitslag of vasculitische uitslag en die wordt gevolgd door vervelling. In deze fase kan overvulling met vocht plaatsvinden; als dit van invloed is op de hersenen, kunnen zich veranderingen in het bewustzijn of insulten voordoen. Een gevoel van vermoeidheid kan daarna nog weken aanhouden.

Dengue kan soms van invloed zijn op verschillende andere lichaamssystemen, afzonderlijk of in combinatie met de klassieke denguesymptomen. Verlaagd bewustzijn doet zich voor bij 0,5–6% van de ernstige gevallen, wat kan worden toegeschreven aan hersenontsteking door het virus of een indirect gevolg is van de verzwakking van vitale organen, bijvoorbeeld de lever.

Er is in samenhang met dengue melding gemaakt van andere neurologische aandoeningen, zoals ontsteking van het ruggenmerg en het syndroom van Guillain-Barré. Ontsteking van de hartspier en acuut leverfalen behoren tot de zeldzamer complicaties.

Het denguevirus (DENV) is een RNA-virus uit de familie van "Flaviviridae", het geslacht "Flavivirus". Andere leden van hetzelfde geslacht zijn gelekoortsvirus, westnijlvirus, St. Louis-encefalitisvirus, Japanse-encefalitisvirus, teken meningo-encefalitisvirus, Kyasanur Forest-virus en Omsk hemorragische-koortsvirus. De meeste worden overgedragen door geleedpotigen (muggen of teken) en worden daarom ook wel arbovirussen genoemd (van "ar"thropod-"bo"rne = door geleedpotigen gedragen).

Het genoom (genetisch materiaal) van het denguevirus bevat ongeveer 11.000 nucleotidebasen, die de code bepalen van de drie verschillende typen eiwitmoleculen (C, prM en E) die het virusdeeltje vormen, en zeven andere typen eiwitmoleculen (NS1, NS2a, NS2b, NS3, NS4a, NS4b, NS5) die alleen in geïnfecteerde gastheercellen worden gevonden en die nodig zijn voor vermenigvuldiging van het virus. Er zijn vijf stammen van het virus. Deze eerste vier worden aangeduid met DENV-1, DENV-2, DENV-3 en DENV-4 (serotype 1-4). Een vijfde serotype is beschreven in 2013. Alle serotypen kunnen het volledige ziektebeeld teweegbrengen. Aangenomen wordt dat infectie met één serotype leidt tot levenslange immuniteit voor dat ene serotype, maar slechts korte tijd bescherming biedt tegen de andere.

De ernstige complicaties bij een tweede infectie doen zich vooral voor als iemand eerder is blootgesteld aan serotype DENV-1 en vervolgens serotype DENV-2 of serotype DENV-3 oploopt, of als iemand eerder type DENV-3 heeft gehad en dan DENV-2 krijgt.

Het denguevirus wordt vooral overgedragen door "Aedes"-muggen, in het bijzonder de "A. aegypti" (denguemug). Deze muggen leven gewoonlijk tussen breedtegraden 35° noorderbreedte en 35° zuiderbreedte onder een hoogte van 1000m. De muggen steken voornamelijk overdag. Andere "Aedes"-soorten die de ziekte overbrengen, zijn de "A. albopictus" (tijgermug), de "A. polynesiensis" en de "A. scutellaris". Mensen zijn de voornaamste gastheer van het virus, maar het komt ook voor onder niet-menselijke primaten. Eén enkele steek kan al leiden tot een infectie. Een vrouwtjesmug die bloed opzuigt van iemand die besmet is met dengue, raakt zelf besmet met het virus in de cellen van de darmwand. Ongeveer 8–10 dagen daarna verspreidt het virus zich naar andere weefsels, inclusief de speekselklieren van de mug, waarna het in het speeksel terechtkomt. Het virus lijkt geen schadelijke uitwerking te hebben op de mug, die levenslang besmet blijft. "Aedes aegypti" legt eitjes bij voorkeur in kunstmatige waterbekkens om in de nabijheid van mensen te leven en zich te voeden met mensen in plaats van andere gewervelde dieren.

Dengue kan ook worden overgedragen door geïnfecteerde bloedproducten en orgaandonatie. In landen zoals Singapore, waar dengue endemisch is, wordt het risico geschat op 1,6 tot 6 per 10.000 transfusies. Er is melding gemaakt van verticale transmissie (van moeder op kind) tijdens de zwangerschap of bij de geboorte. Er zijn ook andere vormen van overdracht van mens op mens geconstateerd, maar die komen erg weinig voor.

Ernstige ziekteverschijnselen komen vooral voor bij baby's en jonge kinderen, en in tegenstelling tot vele andere infecties vaker bij kinderen die relatief goed doorvoed zijn. Vrouwen lopen een groter risico dan mannen. Dengue kan levensbedreigend zijn voor mensen met chronische ziekten zoals diabetes en astma.

Polymorfismen (normale variaties) in bepaalde genen zijn wel in verband gebracht met een verhoogd risico op ernstige denguecomplicaties. Voorbeelden zijn onder meer de genetische code voor de eiwitten die bekendstaan als TNFα, mannosebindend lectine, CTLA4, TGFβ, DC-SIGN en bepaalde allellen van humaan leukocytenantigeen. Een veel voorkomende genetische afwijking bij Afrikanen die bekendstaat als glucose-6-fosfaatdehydrogenase-deficiëntie lijkt een verhoogd risico met zich mee te brengen. Polymorfismen in de genen van de vitamine D-receptor en de FcγR (immunoglobulinen-receptor) lijken bij een tweede dengue-infectie bescherming te bieden tegen ernstige ziekte.

Wanneer iemand gebeten wordt door een mug met het dengue-virus dan komt het virus de huid binnen samen met het speeksel van de mug. Het virus hecht zich aan witte bloedcellen, dringt die binnen en vermenigvuldigt zich in die cellen terwijl die zich door het lichaam voortbewegen. De witte bloedcellen reageren door een aantal signaaleiwitten te produceren, zoals interferon, die verantwoordelijk zijn voor veel van de symptomen, zoals de koorts, de griepachtige symptomen en de hevige pijn. Bij een ernstige infectie neemt de virusproductie in het lichaam drastisch toe en kunnen veel meer organen (zoals de lever en het beenmerg) worden aangetast. Tevens lekt er vocht uit de bloedstroom via de wand van de kleine bloedvaten naar lichaamsholten, met als gevolg dat er minder bloed door de vaten stroomt en de bloeddruk zo laag wordt dat het lichaam de vitale organen niet van voldoende bloed kan voorzien. Bovendien leidt het slecht functioneren van het beenmerg tot minder bloedplaatjes die nodig zijn voor een doeltreffende bloedstolling; dit vergroot het risico op bloedingen, de andere belangrijke complicatie van dengue.

Eenmaal in de huid gedrongen, hecht het dengue-virus zich aan de Langerhanscellen (dendritische cellen in de huid die pathogenen opsporen). Het virus dringt de cellen binnen doordat viruseiwitten zich hechten aan membraaneiwitten op de cellen van Langerhans, met name het type C-lectine dat DC-SIGN heet, mannose-receptoren en CLEC5A. DC-SIGN, een aspecifieke receptor voor lichaamsvreemde stoffen op dendritische cellen, lijkt de voornaamste toegangsweg te zijn. De dendritische cel begeeft zich naar de dichtstbijzijnde lymfeklier. Ondertussen wordt het genoom van het virus gekopieerd in de aan het membraan gebonden blaasjes op het endoplasmatisch reticulum van de cel, waar het eiwitsynthese-mechanisme van de cel nieuwe viruseiwitten produceert en het virale RNA wordt gekopieerd. De onvolgroeide virusdeeltjes worden vervoerd naar het Golgiapparaat, dat deel van de cel waar sommige eiwitten de benodigde suikerketens (glycoproteïne) krijgen. De inmiddels volgroeide nieuwe virussen ontkiemen op het oppervlak van de geïnfecteerde cel en worden afgescheiden door middel van exocytose. Vervolgens kunnen ze andere witte bloedcellen binnendringen, zoals monocyten en macrofagen.

De eerste reactie van geïnfecteerde cellen is het produceren van interferon, behorende tot de groep cytokinen. Via het aangeboren immuunsysteem stelt interferon verschillende afweermechanismen tegen virale infecties in werking door het verhogen van de productie van een grote groep eiwitten, overgebracht via de JAK-STAT-signaaltransductieroute. Sommige serotypen van het dengue-virus lijken in staat te zijn dit proces te vertragen. Interferon stelt ook het adaptieve immuunsysteem in werking. Hierdoor worden zowel antilichamen als T-cellen geproduceerd die geïnfecteerde cellen rechtstreeks aanvallen. Sommige van deze antilichamen hechten zich stevig vast aan de viruseiwitten en proberen ze af te breken door middel van fagocytose (opname en vernietiging door gespecialiseerde cellen). Andere antilichamen hechten zich echter minder goed aan het virus en lijken het virus over te brengen naar een deel van de fagocyten waar het niet vernietigd wordt, maar zich juist verder kan voortplanten.

Het is niet helemaal duidelijk waarom een tweede infectie met een andere stam van het dengue-virus risico op dengue-hemorrhagische koorts of op het dengue-shocksyndroom met zich meebrengt. De meest geaccepteerde mogelijke oorzaak is die van de "antilichaam-afhankelijke versterking". Hoe dit precies werkt, is onduidelijk. Het zou kunnen zijn dat niet-neutraliserende antilichamen zich slecht hechten en het virus afleveren in het verkeerde deel van de witte bloedcel die het virus heeft opgenomen ter vernietiging. Men heeft het vermoeden dat antilichaam-afhankelijke versterking niet het enige mechanisme is dat ten grondslag ligt aan de complicaties van ernstige dengue. Verschillende onderzoeken doen vermoeden dat T-cellen en oplosbare factoren zoals cytokinen en het complementsysteem eveneens een rol spelen.

Ernstige dengue wordt gekenmerkt door twee problemen: een gestoorde functie van het endotheel (de cellen die de binnenkant van de bloedvaten bekleden) en een verstoorde bloedstolling. Het slecht functioneren van het endotheel leidt tot het lekken van vocht uit de bloedvaten naar de buik- en de borstholte, een verstoorde bloedstolling leidt tot bloedingen. Hogere virale waarden in het bloed en de betrokkenheid van andere organen (zoals het beenmerg en de lever) gaan gepaard met ernstiger vormen van dengue. Cellen in de aangetaste organen sterven af, hetgeen leidt tot afgifte van cytokinen en activering van zowel bloedstollings- als fibrinolyse-mechanismen (de tegengestelde mechanismen van bloedstolling en stolselafbraak). Deze veranderingen samen leiden tot zowel een verstoorde werking van het endotheel als een verstoorde bloedstolling.

De diagnose van dengue wordt meestal klinisch gesteld op basis van gerapporteerde symptomen en lichamelijk onderzoek; dit geldt vooral in endemische gebieden. Een vroeg stadium van de ziekte is soms echter moeilijk te onderscheiden van andere virusinfecties. Een aannemelijke diagnose is gebaseerd op de vaststelling van koorts plus twee van de volgende symptomen: misselijkheid en overgeven, huiduitslag, pijn overal in het lichaam, laag aantal witte bloedcellen, positieve "tourniquet-test", of een van de waarschuwingssignalen (zie tabel) bij iemand die in een endemisch gebied woont. Waarschuwingssignalen zijn meestal al waar te nemen voordat ernstige dengue ontstaat. De "tourniquet-test", vooral nuttig in gebieden waar geen laboratoriumonderzoek beschikbaar is, bestaat uit het vijf minuten lang aanbrengen van een bloeddrukmeter-manchet, gevolgd door het tellen van het aantal petechiën (puntvormige huidbloedingen); hoe meer petechiën, des te aannemelijker de dengue-diagnose.

De diagnose moet overwogen worden bij iedereen die binnen twee weken na een bezoek aan de tropen of de subtropen koorts krijgt. Het kan lastig zijn om dengue te onderscheiden van chikungunya, een virale infectie met vergelijkbare symptomen die in dezelfde gebieden voorkomt als dengue. Vaak doet men onderzoek om andere ziekten met vergelijkbare symptomen zoals malaria, leptospirose, tyfus en meningokokken-infectie uit te sluiten.

De eerste aanwijsbare afwijking bij laboratoriumonderzoek is een verlaagd aantal witte bloedcellen, hetgeen gevolgd kan worden door te weinig bloedplaatjes en metabole acidose. Bij ernstige dengue zorgt het weglekken van plasma voor indikking van het bloed (merkbaar aan een verhoogde hematocrietwaarde) en hypoalbuminemie. Vocht in de pleuraholte en ascites (waterbuik) zijn met lichamelijk onderzoek te vinden wanneer er voldoende vocht is, maar het aantonen van de aanwezigheid van vocht met echografie kan bijdragen aan een vroege vaststelling van het dengue-shocksyndroom. Het gebruik van echografie is echter beperkt doordat er op veel plaatsen geen apparaat beschikbaar is.

In de classificatie van de Wereldgezondheidsorganisatie uit 2009 wordt dengue opgedeeld in twee groepen:ongecompliceerd en ernstig. Deze classificatie van de WHO vervangt die uit 1997, die vereenvoudigd moest worden omdat zij te beperkend werd gevonden, maar nog wel veel gebruikt wordt. In de classificatie uit 1997 werd dengue opgedeeld in ongedifferentieerde koorts, dengue-koorts en dengue-hemorrhagische koorts. Dengue-hemorrhagische koorts was verder opgedeeld in de gradaties I–IV. Graad I betekent dat iemand met koorts alleen makkelijk bloeduitstortingen krijgt of een positieve tourniquet-test heeft, graad II betekent de aanwezigheid van spontane bloedingen in de huid en elders, graad III betekent de aanwezigheid van klinisch bewijs voor shock, en graad IV is een shock die zo ernstig is dat er geen bloeddruk en polsslag vastgesteld kunnen worden. Graad III en IV worden aangeduid als het "dengue-shocksyndroom".

Dengue kan worden vastgesteld aan de hand van microbiologisch laboratoriumonderzoek. Dit kan worden gedaan door het isoleren van het virus in celkweken, detectie van het genetische materiaal van het virus door middel van PCR, onderzoek naar de aanwezigheid van virale antigenen of specifieke antilichamen (serologie). Het isoleren van virussen en nucleïnezuur-detectie zijn accuratere testen dan antigeen-detectie, maar deze testen zijn niet overal beschikbaar doordat ze duurder zijn. Alle testresultaten kunnen negatief zijn in een vroeg stadium van de ziekte. PCR en virale antigeen-detectie zijn accuratere testen tijdens de eerste zeven dagen. De introductie van een PCR-test in 2012 die kan worden uitgevoerd met apparatuur die ook wordt gebruikt voor het diagnosticeren van influenza, maakt PCR-testen voor een groter publiek toegankelijk.

Al deze laboratoriumonderzoeken, met uitzondering van serologie, hebben alleen diagnostische waarde tijdens de acute fase van de ziekte. Testen op antilichamen die specifiek zijn voor het dengue-virus met behulp van IgG- en IgM-tests kan nuttig zijn voor het stellen van een diagnose in de latere fasen van de ziekte. Zowel immunoglobuline G (IgG) als immunoglobuline M (IgM) worden na 5 à 7 dagen geproduceerd. Een eerste infectie zorgt voor de hoogste waarden (titers) van IgM, maar het lichaam produceert ook IgM bij een tweede of derde infectie. Dertig tot negentig dagen na een eerste infectie is het IgM niet meer vast te stellen, in het geval van herinfectie is dit eerder. IgG daarentegen kan men nog meer dan zestig jaar na de infectie vaststellen en in afwezigheid van symptomen is het een goede indicator voor een infectie in het verleden. Bij een eerste infectie bereikt de IgG-concentratie zijn hoogste waarde in het bloed na 14–21 dagen. Bij volgende infecties wordt de top eerder bereikt en zijn de titers meestal hoger. Zowel IgG als IgM zorgen voor bescherming tegen het infecterende serotype van het virus. In laboratoriumtests kunnen de IgG- en de IgM-antilichamen een kruisreactie veroorzaken met andere flavivirussen zoals het gele koorts-virus, hetgeen de interpretatie van de serologie kan bemoeilijken. Het vaststellen van IgG op zich is niet voldoende voor het stellen van een diagnose, tenzij de bloedmonsters afgenomen zijn met een tussenperiode van veertien dagen en de concentratie van het IgG meer dan verviervoudigd is. Bij mensen die symptomen vertonen is het vaststellen van IgM voldoende voor het stellen van een diagnose.

Er bestond tot december 2015 geen goedgekeurd vaccin voor dengue. Preventie bestaat dus uit het beheersen van en bescherming tegen de muggenbeten van de mug die de ziekte overdraagt. De Wereldgezondheidsorganisatie adviseert een geïntegreerd programma om de ziekte onder controle te krijgen, bestaande uit vijf onderdelen: (1) voorlichting, sociale mobilisatie en wetgeving om ervoor te zorgen dat publieke gezondheidszorgorganisaties en samenlevingen sterk gemaakt worden, (2) samenwerking tussen de gezondheidssector en andere sectoren (publiek en privaat), (3) een geïntegreerde aanpak van de beheersing van de ziekte zodat hulpbronnen optimaal worden benut, (4) een besluitvorming op basis van wetenschappelijk bewijs om ervoor te zorgen dat alle interventies doelgericht zijn en (5) het aanleren van vaardigheden om ervoor te zorgen dat men adequaat kan reageren op de lokale situatie.

De belangrijkste methode om "A. aegypti" onder controle te krijgen is door zijn habitat te verwijderen. Dit doet men door waterreservoirs te legen of door er insecticiden of biologische bestrijdingsmiddelen aan toe te voegen, ook al is men van mening dat het spuiten met insecticiden als organofosfaat of pyrethroïde niet effectief is. Gezien de zorgen om de gezondheidsrisico's en de logistieke problemen die het gebruik van insecticiden en bestrijdingsmiddelen met zich meebrengen, geeft men de voorkeur aan het verminderen van open waterbronnen door het aanpassen van de omgeving als manier om de besmetting onder controle te krijgen. Men kan muggenbeten voorkomen door kleding te dragen die de huid volledig bedekt, door een klamboe te gebruiken wanneer men slaapt en/of door een insectenwerend middel aan te brengen (DEET is het meest effectief).

Een andere methode die uitgeprobeerd wordt om het probleem bij "A. aegypti" aan te pakken, is het uitzetten van exemplaren die besmet zijn met de bacterie "Wolbachia". De bacterie werkt als een vaccin voor de muggen. De hoop is dat de besmette muggen, die de bacterie van generatie op generatie doorgeven, uiteindelijk de niet-besmette muggen wegconcurreren.

Op 9 december 2015 ontving het Franse farmaceutische bedrijf Sanofi Pasteur goedkeuring voor haar knokkelkoortsvaccin Dengvaxia in Mexico.

Er zijn geen specifieke behandelingen voor dengue. De behandeling is gericht op de symptomen en varieert van orale rehydratietherapie thuis met een zorgvuldige vervolgcontrole tot ziekenhuisopname met toediening van vloeistoffen via een infuus en/of bloedtransfusie. Het besluit tot ziekenhuisopname wordt meestal gebaseerd op de aanwezigheid van de "waarschuwingssignalen" in de bovenstaande tabel, vooral bij patiënten met bestaande aandoeningen.

Intraveneuze vochttoediening is meestal slechts een of twee dagen nodig. De toedieningssnelheid van de vloeistof wordt gebaseerd op een urineproductie van 0,5–1 ml/kg/uur, stabiele vitale functies en normalisatie van het hematocriet. Ingrijpender medische behandelingen zoals inbrengen van een maagsonde, intramusculaire injecties en slagaderpuncties worden vermeden met het oog op het risico van bloedingen. Paracetamol wordt gebruikt tegen de koorts en ongemakken, terwijl ontstekingsremmers NSAID's zoals ibuprofen en aspirine worden vermeden omdat ze het risico van bloedingen kunnen verhogen. Bloedtransfusie wordt al snel uitgevoerd bij patiënten die instabiele vitale functies vertonen bij "afnemende hematocrietwaarden", omdat men liever niet wacht totdat het hemoglobinepeil is afgenomen tot een vooraf bepaald "startniveau" voor transfusies. Erytrocytenconcentraat of volbloed wordt aanbevolen, maar bloedplaatjes en vers bevroren plasma meestal niet.

Tijdens de herstelfase worden geen vloeistoffen meer via een infuus toegediend om een toestand van te groot circulerend volume te voorkomen. Als het bloedvolume te groot wordt en de vitale functies stabiel zijn, kan het stoppen met vloeistoftoediening voldoende zijn. Wanneer de patiënt buiten de kritieke fase is, kan een lisdiureticum zoals furosemide worden gebruikt om het teveel aan vloeistof uit de bloedsomloop te verwijderen.

De meeste mensen met dengue genezen zonder blijvende problemen. Het sterftepercentage is 1–5% zonder behandeling en minder dan 1% met een goede behandeling, maar voor ernstige gevallen geldt een sterftepercentage van 26%. Dengue is endemisch in meer dan 110 landen. Wereldwijd worden er 50 tot 100 miljoen mensen mee geïnfecteerd, wat leidt tot een half miljoen ziekenhuisopnamen en ongeveer 12.500–25.000 sterfgevallen.

Als de meest voorkomende virusziekte die wordt overgedragen door geleedpotigen heeft dengue een ziektelast van naar schatting 1600 levensjaren gecorrigeerd voor beperkingen per miljoen mensen, wat vergelijkbaar is met andere kinder- en tropische ziekten zoals tuberculose. Als tropische ziekte is dengue de belangrijkste ziekte na malaria, hoewel de Wereldgezondheidsorganisatie (WHO) dengue rekent tot een van de zestien verwaarloosde tropische ziekten.

Tussen 1960 en 2010 is het percentage nieuwe gevallen van dengue verdertigvoudigd. Deze toename wordt toegeschreven aan een combinatie van verstedelijking, bevolkingsgroei, toegenomen internationaal verkeer en opwarming van de Aarde. De geografische spreiding ligt rond de evenaar, waarbij 70% van de in totaal 2,5 miljard mensen wonen in endemische gebieden van Azië en de Stille Oceaan. In de Verenigde Staten bedraagt het percentage dengue-infecties van degenen die met koorts terugkeren uit een endemisch gebied 2,9–8,0% en het is in deze groep de op één na meest gediagnosticeerde infectie (na malaria).

Tot 2003 werd dengue geclassificeerd als potentieel wapen voor bioterrorisme, maar in latere rapporten werd deze classificatie verwijderd omdat het naar verwachting te moeilijk over te dragen is en slechts hemorrhagische koorts teweegbrengt bij een relatief klein deel van de bevolking.

Net als de meeste arbovirussen handhaaft het denguevirus zich in de natuur in cycli die samenhangen met bloedzuigende insecten en gewervelde gastheren. De virussen handhaven zich in de bossen van Zuidoost-Azië en Afrika door overdracht van "Aedes"-vrouwtjesmuggen (van een andere soort dan "A. aegypti") op nakomelingen en op lagere primaten. Op het platteland wordt het virus overgedragen op mensen door de "A. aegypti" en andere soorten "Aedes" zoals de "A. albopictus". In kleine en grote steden wordt het virus voornamelijk overgedragen op mensen door de "A. aegypti", die zich uitstekend aan de mens heeft aangepast. In alle omgevingen dragen lagere primaten en mensen sterk bij aan de toename van de circulerende denguevirussen. Dit wordt amplificatie genoemd. De stedelijke cyclus is het belangrijkst voor infecties van mensen en dengue-infecties zijn vooral beperkt tot kleine en grote steden. In de laatste decennia zijn het aantal epidemieën en circulerende virussen toegenomen door de groei van dorpen en kleine en grote steden in de endemische gebieden en door de toegenomen mobiliteit van mensen. Dengue was ooit beperkt tot Zuidoost-Azië, maar heeft zich nu verspreid over Zuid-China, landen in de Stille Oceaan en Amerika, en kan een bedreiging vormen voor Europa.

Het eerste rapport van een vermoedelijk geval van dengue is te vinden in een Chinese medische encyclopedie uit de Jin-dynastie (265–420 n. C.) waarin melding wordt gemaakt van een "watergif" dat verband houdt met vliegende insecten. Er zijn beschrijvingen van epidemieën in de 17e eeuw, maar de meest betrouwbare verslagen van dengue-epidemieën dateren van 1779 en 1780, toen Azië, Afrika en Noord-Amerika werden getroffen door een epidemie. Sinds die tijd tot 1940 kwamen epidemieën weinig voor.

In 1906 werd overdracht door de "Aedes"-muggen bevestigd en in 1907 was dengue de tweede ziekte (na gele koorts) waarvan bekend was dat deze werd veroorzaakt door een virus. Verder onderzoek door John Burton Cleland en Joseph Franklin Siler maakte het elementaire inzicht in de overdracht van dengue compleet.

De opvallende verspreiding van dengue tijdens en na de Tweede Wereldoorlog is toegeschreven aan ecologische ontwrichting. Dezelfde trends leidden ook tot de verspreiding van verschillende serotypen van de ziekte over nieuwe gebieden en tot de opkomst van hemorragische dengue. Deze ernstige vorm van de ziekte werd voor het eerst gemeld in de Filipijnen in 1953. In de jaren 70 was deze uitgegroeid tot een belangrijke oorzaak van kindersterfte en had de ziekte zich uitgebreid over de Stille Oceaan en Noord- en Zuid-Amerika. Hemorragische dengue en het dengue-shocksyndroom werden voor het eerst ontdekt in Midden- en Zuid-Amerika in 1981, toen mensen DENV-2 opliepen nadat ze een aantal jaren eerder geïnfecteerd waren met DENV-1.

De oorsprong van het woord "dengue" is niet duidelijk, maar er is een theorie die ervan uitgaat dat het is afgeleid van de term "Ka-dinga pepo" in het Swahili waarmee de ziekte wordt omschreven als het gevolg van een boze geest. Het Swahili-woord "dinga" kan afkomstig zijn van het Spaanse woord "dengue", dat zoiets als "overgevoelig" of "voorzichtig" betekent, de manier van bewegen van iemand met pijnlijke botten die lijdt aan dengue. Het is echter ook mogelijk dat het Spaanse woord is afgeleid van het gelijkluidende woord in het Swahili. Van slaven in West-Indië die dengue opliepen, werd gezegd dat ze de houding en loop van een dandy hadden en de ziekte stond bekend als "dandykoorts".

Dengue wordt in het Engels "botbreukkoorts" genoemd, een term die voor het eerst werd gebruikt door de arts en grondlegger van de VS Benjamin Rush in een rapport uit 1789 over de epidemie van 1780 in Philadelphia. In het rapport gebruikt hij vooral de formelere omschrijving "galverminderende koorts". De term dengue werd pas algemeen gebruikt na 1828. Andere termen uit het verleden zijn onder meer "hartbreukkoorts" en "la dengue". Termen voor ernstige ziekte zijn onder meer "infectieuze trombocytopenische purpura" en "Filipijnse", "Thaise" of "Singaporese hemorragische koorts".

Onderzoeken naar de preventie en behandeling van dengue omvatten verschillende manieren van dit soort insectenbeheersing, vaccinontwikkeling en antivirale middelen.

Ten aanzien van insectenbeheersing is met enig succes een aantal nieuwe methoden gebruikt om de hoeveelheden muggen terug te dringen, waaronder het in stilstaand water uitzetten van guppies ("Poecilia reticulata") of roeipootkreeften die de muggenlarven eten. Er wordt nog gewerkt aan het infecteren van de muggenpopulatie met bacteriën van het geslacht "Wolbachia" die de muggen gedeeltelijk resistent maken tegen het denguevirus.

Er zijn lopende programma's waarin wordt gewerkt aan een denguevaccin dat geschikt is voor alle vier serotypen. Een van de bezwaren is dat een vaccin het risico van ernstige ziekte kan verhogen door antilichaam-afhankelijke versterking. Het ideale vaccin is veilig, werkt na een of twee injecties, is geschikt voor alle serotypen, draagt niet bij aan antilichaam-afhankelijke versterking, is gemakkelijk te vervoeren en te bewaren, en is zowel betaalbaar als rendabel. Sinds 2009 wordt een aantal vaccins getest. Hopelijk zijn in 2015 de eerste producten in de handel verkrijgbaar.

Naast pogingen om de verspreiding van de "Aedes"-mug te beperken en een vaccin tegen dengue te ontwikkelen wordt er voortdurend gewerkt aan antivirale middelen die gebruikt kunnen worden voor behandeling van dengue-koortsaanvallen en die ernstige complicaties kunnen voorkomen. De ontdekking van de structuur van de eiwitten van het virus kan bijdragen aan de ontwikkeling van effectieve medicijnen. Er zijn verschillende aannemelijke doelen. De eerste benadering is het gebruik van nucleoside-analogen voor het remmen van de virale RNA-afhankelijke RNA-polymerase (gecodeerd door NS5), dat het virale genetische materiaal kopieert. Daarnaast is het misschien mogelijk om specifieke remmers van het virale protease (gecodeerd door NS3) te ontwikkelen, die virale eiwitten splitsen. Tot slot kunnen wellicht instroomremmers worden ontwikkeld die voorkomen dat het virus cellen binnendringt, of remmers van het 5′ cap-proces dat nodig is voor virale replicatie.



</doc>
<doc id="124313" url="https://nl.wikipedia.org/wiki?curid=124313" title="Buis van Eustachius">
Buis van Eustachius

De tuba auditiva of buis van Eustachius verbindt de nasofarynx met het middenoor. De wanden van deze slappe buis liggen tegen elkaar aan. Bij slikken en geeuwen gaat de buis even open, door het aanspannen van de musculus tensor veli palatini. Hierdoor wordt er lucht aan- of afgevoerd. Zo houdt de buis van Eustachius de luchtdruk aan weerskanten van het trommelvlies gelijk.
De buis van Eustachius ontwikkelt zich uit de kieuwbogen die bij alle embryo's van gewervelden aanwezig zijn.

De naamgever voor de buis van Eustachius was de Italiaanse anatoom Bartholomeus Eustachius.

Wanneer de buis van Eustachius niet goed genoeg open gaat leidt dit tot een ophoping van vocht in het middenoor (middenoorontsteking) waardoor men minder goed hoort. 

Wanneer de buis te veel open staat (tuba aperta) door bijvoorbeeld gewichtsverlies, hoort men een echo in het hoofd, wat als zeer hinderlijk kan worden ervaren.

Een snelle verandering van luchtdruk - vooral een stijgende luchtdruk - heeft tot gevolg dat de druk aan weerszijden van het trommelvlies ongelijk wordt.
Men merkt dat in een dalende lift, als men van een berg afrijdt en tijdens de daling met een vliegtuig.
Door slikken of geeuwen wordt de druk weer vereffend, maar dat lukt niet altijd. Sommige mensen krijgen last bij verkoudheid, omdat de buis van Eustachius niet meer goed functioneert. Een andere manier om de oren te 'klaren' (zoals het luchtvaart- en duikersjargon is) is door lang genoeg licht lucht te persen, zoals bij het snuiten van de neus, maar dan met dichtgeknepen neus.

In de Latijnse naam voor de buis van Eustachius, "tuba auditiva", "tuba acustica", "tuba pharyngotympanica" of "tuba Eustachii" betekent "tuba" niet buis, maar trompet. Het Latijnse woord voor buis is namelijk "tubus". In het Nederlands wordt ook "trompet van Eustachius" en "oortrompet" gebruikt.



</doc>
<doc id="124366" url="https://nl.wikipedia.org/wiki?curid=124366" title="Ethel Mary Smyth">
Ethel Mary Smyth

Dame Ethel Mary Smyth, "Dame Commander (DBE)" (Sidcup, 23 april 1858 - Woking (Surrey), 8 mei 1944) was een Engelse componiste, dirigent, schrijfster en leider van de Suffragettesbeweging.

Ethel Mary Smith kwam uit een Victoriaanse familie uit de bovenste middenklasse en was al in haar jeugdjaren rebels. Zij groeide op in Frimley in de buurt van Aldershot, in het zuiden van Engeland, in een gezin met acht kinderen. Haar vader was generaal en haar moeder van Franse nationaliteit; zij kon ook later beter de Franse taal spreken, dan de Engelse. Omdat er in de familie een gouvernante was, die aan het conservatorium van Leipzig afgestudeerd was als pianiste, leerde Ethel Mary al vroeg de muziek van Ludwig van Beethoven, Franz Schubert en Robert Schumann kennen en daarom wilde ze ook in Leipzig gaan studeren.

Vanwege de hardnekkige weerstand van haar vader ging zij pas in 1877 voor de compositiestudie aan de Felix Mendelssohnschool voor muziek en theater naar Leipzig. Maar zij was in Leipzig niet erg gelukkig met haar leraren, onder ander met Carl Reinecke van wie zij compositieles kreeg. Naar haar mening waren de professoren niet ernstig genoeg, zij kwamen meestal te laat naar het college en waren niet zeer geïnteresseerd in de partituren van hun leerlingen. Na iets meer dan een jaar verliet zij het conservatorium. Maar zij behield nauwe contacten met de familie Röntgen en Engelbert Röntgen de toenmalige leider van het Gewandhausorchester Leipzig heeft haar aangemoedigd met haar composities verder te gaan. Ook het financieel bemiddelde echtpaar Herzogenberg gaf haar veel steun. Heinrich von Herzogenberg gaf haar, nadat zij het conservatorium verlaten had, privélessen in compositie. In het huis van het echtpaar Herzogenberg nam zij intensief aan het cultuurleven in de stad Leipzig deel. Zij leerde belangrijke componisten en kunstenaars persoonlijk kennen, zoals Clara Schumann, Anton Rubinstein, Max Friedländer, Edvard Grieg en Johannes Brahms.

In de herfst van 1882 vertrok zij voor korte tijd naar Florence. Zij woonde daar bij een zuster van Elisabeth von Herzogenberg, namelijk Julia Brewster. Zo leerde zij ook de echtgenoot van Julia kennen, de filosoof en schrijver Henry "Harry" Brewster. Hoogstwaarschijnlijk haar enige mannelijke geliefde. Zij werkten verschillende malen samen. Hij schreef enkele libretto's voor haar.

In 1887 kwam zij naar Leipzig terug, waar zij kennis maakte met de Russische componist Pjotr Iljitsj Tsjaikovski. Hij beïnvloedde haar compositorische ontwikkeling en gaf haar het advies, zich vooral op het gebied van de instrumentatieleer verder te bekwamen. Het leidde ertoe, dat zij zich steeds meer bezig ging houden met muziek voor groot orkest.

In 1890 maakte zij haar debuut in Engeland met haar "Serenade in D" in het "Crystal Palace". Met haar "Mis in D" voor koor en orkest oogstte zij in 1893 in de Royal Albert Hall veel succes. George Bernard Shaw schreef een lovende kritiek. Helaas had zij met haar opera's in het Verenigd Koninkrijk niet zoveel geluk. Zij vond in Engeland geen theater dat een van haar opera's wilde programmeren.

Nadat Ethel Smyth erin geslaagd was groothertog Karel Alexander van Saksen-Weimar-Eisenach voor haar werk te interesseren, ging haar opera "Fantasio" in 1898 aan het hoftheater in Weimar in première. Vervolgens ging ging haar opera "Der Wald" in 1902 aan de Staatsopera Berlijn in première, maar het publiek was er niet van onder de indruk. In hetzelfde jaar werd deze opera ook opgevoerd in het Royal Opera House in Covent Garden, maar pas de uitvoering aan de New Yorkse Metropolitan Opera in 1903 was een groot succes.

Ethel Smyth onttrok zich lange tijd aan de steun van de vrouwenbeweging in Engeland. Voor haar was een politiek engagement niet verenigbaar met haar creativiteit als kunstenaar en componist. In 1908 verliet zij opnieuw Engeland om niet bij de toenemend radicale debatten over het vrouwenkiesrecht betrokken te raken.

Zowel de Engelse feministe Emmeline Pankhurst alsook Rhoda Garrett hadden tevoren geprobeerd, Ethel Smyth voor hun doel te winnen. Eerst het overlijden van Henry Brewster in 1908, dat bij haar een lang aanhoudende persoonlijke crisis veroorzaakte en lange discussies met de dramaticus Hermann Bahr uit Wenen en zijn echtgenote Anna von Mildenburg, een beroemde zangeres, leidde ertoe, dat Ethel Smyth in 1910 lid werd van de militante Engelse feministen en eveneens lid werd van de organisatie "The Women's Social and Political Union". Maar zij componeerde verder en zo ontstonden in 1910-1911 de "Songs of sunrise", voor vrouwenkoor a capella. Het 3e lied daaruit "The March of the Women" werd de hymne en het strijdlied van de Suffragettes waarvan ze ook lid was.

Ethel Smyth steunde twee jaren tot de uitbraak van de Eerste Wereldoorlog intensief de doelen van de Britse vrouwenbeweging. Na de oorlog werd in het Verenigd Koninkrijk het vrouwenkiesrecht ingevoerd.

Na twee jaren strijd voor de doelen van de Engelse Suffragettes concentreerde zij zich weer op het componeren. Tijdens een reis naar Egypte begon zij met een nieuwe opera, "The Boatswain's Mate". Maar ten gevolge van de uitbraak van de Eerste Wereldoorlog ging zij naar Frankrijk en werkte van 1915 tot 1918 in de buurt van Vichy als verpleegster en röntgenassistente. In Vichy ontdekte zij haar andere talent. Zij begon het eerste van haar autobiografische werken te schrijven. Direct na de publicatie boekte zij groot succes, wat tot bijeffect had, dat op basis van haar nu bereikte populariteit na 1920 vele van haar composities uitgevoerd werden, radioproducties met haar werken werden gemaakt en de dirigent Sir Thomas Beecham het werk "The Prison" voor de BBC in productie nam.

Ethel Smyth heeft een compositorisch oeuvre achterlaten, dat van kamermuziek, over madrigalen en koorwerken en opera's tot symfonieën gaat, alhoewel haar oeuvre in zijn totaliteit niet al te groot is.

In 1922 werd zij benoemd tot "Dame Commander of the Order of the British Empire" (DBE). In 1930 dirigeerde zij een politieharmonieorkest bij de uitvoering van haar "The March of Women" ter gelegenheid van de onthulling van een levensgroote standbeeld van Emmeline Pankhurst in de Victoria Tower Gardens in Londen.

Op het einde van haar leven was ze verliefd op Virginia Woolf. Er bestaat dan ook een hele reeks brieven tussen beide vrouwen.












</doc>
<doc id="124483" url="https://nl.wikipedia.org/wiki?curid=124483" title="Rationeel-emotieve therapie">
Rationeel-emotieve therapie

Rationeel-emotieve therapie of Rationeel-emotieve gedragstherapie (RET/REBT) is een vorm van psychotherapie waarbij zowel het verstand als het gevoel een belangrijke rol spelen. RET is een vorm van cognitieve gedragstherapie (CGT). 
De grondlegger van de therapie is Albert Ellis (1913-2007).

Het zijn niet de problemen zelf die het ons zo moeilijk maken, maar de manier waarop we tegen deze problemen aankijken (naar de Griekse wijsgeer Epictetus). Volgens Ellis ontstaan problemen vooral door de manier waarop we aankijken tegen de gebeurtenissen die ons overkomen. 

Bij de theorie van RET wordt gebruikgemaakt van de letters ABC. A staat voor aanleiding (oorzaak); B staat voor de bril waardoor je kijkt (overtuiging); C staat voor consequentie (het gevolg) (Engels: Activating event; Belief; Consequence).

De kern van de RET komt erop neer dat niet A de oorzaak is van C, maar B. In het Nederlands: het zijn niet de gebeurtenissen (A) in je leven die bepalen hoe je je voelt (C) maar de manier waarop je tegen die gebeurtenissen aankijkt (of: de manier waarop "je jezelf" van het belang van die gebeurtenissen "overtuigt") (B). 

Door oefening kunnen de overtuigingen (B) worden veranderd, kun je een andere bril beginnen opzetten. Dit kan op zo'n manier dat ze beter (realistischer, van minder tot niet irrationeel) bij de situatie (A) aansluiten. Een gevolg is dat het gevoel (C) dat hierbij hoort beter aansluit, positiever is: gevoelens van ontreddering, angst, woede, schaamte, minderwaardigheid e.a. worden minder frequent en kunnen vaker vermeden worden.

Sommigen hebben de indruk dat het rationele aspect van deze therapie erop is gericht om het gevoel (de emotie) uit te schakelen of te verzwakken. Niets is minder waar, emoties die passen moeten aangemoedigd worden. Het gaat erom dat er in nieuwe situaties, en in de verwerking van oude situaties, een reëel beeld wordt gevormd van de werkelijkheid. Een voorbeeld: een diep bedroefd gevoel na het overlijden van een naaste is een passende emotie. Maar een uitzinnige reactie bij het krijgen van een verkeersboete is meestal overdreven. 

Recentelijk heeft de grondlegger van de RET, Albert Ellis, de naam van RET veranderd in REBT. De nieuwe afkorting staat voor "Rational Emotive Behavioral Therapy". De reden voor de naamswijziging is dat Ellis tot uitdrukking heeft willen laten komen, dat het bij RET niet alleen gaat om een cognitieve (= kennis-) therapie , maar dat het gedrag in de therapie moet "volgen". Hiermee heeft Ellis het belang van huiswerkoefeningen en praktijkoefeningen beklemtoond: "cognitieve "gedrags"therapie.

In Nederland en Vlaanderen is in het bijzonder René Diekstra verdienstelijk geweest in het propageren van deze therapievorm.

Door een enkele onderzoeker is RE(B)T gekarakteriseerd als pseudowetenschap vanwege het volgen van ongefundeerde hypothesen.

Ook onderzoekers en therapeuten van de derde generatie gedragstherapie hebben theoretische kritiek op de wetenschappelijke onderbouwing van RET. Zo wordt betwijfeld of cognities wel irrationeel kunnen zijn, en wordt gesteld dat elke cognitie functioneel is binnen de historische of situationele context van de cliënt. Dit heeft geleid tot de ontwikkeling van therapieën als mindfulness based cognitive therapy (MBCT); aandachtgerichte cognitieve therapie, ook wel mindfulness genoemd, en acceptance and commitment therapy (ACT). Dit zijn gedragstherapieën waarin niet zozeer geprobeerd wordt de "inhoud" van cognities te veranderen als wel de "functie" die cognities hebben voor de cliënt.
In zijn latere werk heeft Albert Ellis veel aandacht besteed aan mogelijkheden om de RET te combineren met ACT.

Sommige psychologen en trainers vertalen de afkorting RET als "Rationele Effectiviteits Training" of ook "Rationeel-"Emotionele" Therapie". Voor Ellis staat 'RET' voor Rational Emotive Therapy. "Rationeel-Emotieve Therapie" is een letterlijke en goede vertaling (met koppelteken!) van de door Albert Ellis beschreven therapie. Ellis zelf gebruikte in zijn latere werk de term REBT ("Rational Emotive Behavior Therapy"), om de gedragsmatige component van de behandeling te benadrukken.


</doc>
<doc id="124528" url="https://nl.wikipedia.org/wiki?curid=124528" title="Billenkoek">
Billenkoek

Billenkoek is de ietwat schertsende benaming voor een lijfstraf die bestaat uit het met de open hand of met een voorwerp slaan op de (blote) billen van kinderen of veroordeelden. Daarnaast is het ook een BDSM-fetisj.

De herkomst van de term is waarschijnlijk een variatie op het gebruik van het woord koek. Kinderen die zich goed gedragen, krijgen als beloning lekkers zoals koek, maar als ze zich misdragen, krijgen ze 'andere koek', namelijk voor hun billen, zoals Zwarte Piet zowel lekkers als de roe meebrengt in de zak van Sinterklaas. Een andere verwante term is "koeken uitdelen", dat 'een pak slaag geven' betekent. 
Door de associatie met jonge kinderen verleent billenkoek een vernederend karakter voor oudere slachtoffers. 

Billenkoek varieert van (een) corrigerende tik(ken) op - of 'een pak voor' de broek tot een pijnlijker pak slaag, vaak met een voorwerp (liniaal, zweep, (tucht)roede enz.); het kan zowel pijnlijker als vernederender zijn door toediening op de blote billen, wat in principe slechts in zwaardere gevallen gebeurde en naar veler huidige pedagogische inzichten een vorm van kindermishandeling wordt geacht door de wet en/of de overwegende publieke opinie in vele landen, vooral in het Westen. Met name in de VS loopt de situatie sterk uiteen van plaats tot plaats (meer in het Zuiden en rurale streken) en verandert geregeld, zowel in de wetgeving (op federaal, staats- of lokaal niveau) als in de schoolreglementen. 

In landen waar lijfstraffen nog gerechtelijk, in straf- en/of heropvoedingsinstellingen worden opgelegd is dat, zoals elders in het verleden, ook voor volwassenen vaak niet op de rug, zoals het meestal wordt voorgesteld in fictie, maar op het -veelal naakte- achterwerk, bv. de geduchte rotan-stokslagen in Zuidoost-Aziatische landen zoals Maleisië, Singapore en Thailand.

Het slaan op de billen kan ook seksuele passie opwekken. Voor sommigen vormt "billenkoek" geven en/of krijgen (als 'top' resp. 'bottom') dan ook een seksuele beleving, al dan niet in het kader van BDSM rollenspel. Men spreekt dan ook wel van flagellatie (met een 'zwepend' strafwerktuig) of met de algemene Engelse term spanking.



</doc>
<doc id="124639" url="https://nl.wikipedia.org/wiki?curid=124639" title="Slapeloosheid">
Slapeloosheid

Slapeloosheid (medisch: "insomnie") is een slaapstoornis. Er worden drie vormen van insomnie onderscheiden: men valt moeilijk in slaap, men wordt tijdens de nacht vaak wakker of men wordt te vroeg wakker. Ook kunnen meerdere vormen tegelijk voorkomen.

Als slapeloosheid langer dan een paar nachten duurt, kan de aandoening chronisch worden en kan het slaaptekort een zeer nadelige uitwerking op het welzijn hebben. Slapeloosheid verstoort het natuurlijke slaapritme, dat moeilijk te herstellen is. Sommige mensen die aan slapeloosheid lijden, verergeren onbedoeld de situatie door overdag of vroeg op de avond kort te slapen, waardoor 's nachts de kwaal juist erger wordt. Sommigen proberen ondanks het gebrek aan slaap te blijven functioneren, wat ernstige lichamelijke en psychische problemen kan opleveren.
Het kan voorkomen dat iemand die bang is aan slapeloosheid te lijden, in werkelijkheid alleen minder behoefte aan slaap heeft. Het is normaal om bij het ouder worden lichter te gaan slapen en in kortere perioden. Sommige ouderen liggen in bed te woelen, omdat hun lichaam niet meer slaap nodig heeft, terwijl ze wel gewend waren aan een bepaalde tijd slaap.

Insomnie komt relatief vaak voor door externe oorzaken als geluidshinder, lichthinder of als bijwerking van bepaalde medicijnen, maar kan ook worden veroorzaakt door stress, opwinding, lichamelijke of psychische aandoening, voedselallergie(ën), slechte slaapdiscipline of het kan het gevolg zijn van hersenletsel. Het is een belangrijk symptoom van een manie bij mensen met een bipolaire stoornis en kan ook een teken zijn van verhoogde schildklieractiviteit, depressie en andere stimulerende fysiologische prikkels. Ook kan er sprake zijn van genetische aanleg voor onder meer "fatale familiaire insomnie" (prion).

Veel mensen vertrouwen op slaaptabletten en andere kalmerende middelen om tot rust te komen. Er worden veel benzodiazepines zoals Temazepam voorgeschreven bij slaapproblemen. Dit zijn middelen die anxiolytisch (angstreducerend) en sedatief (kalmerend en slaapverwekkend) werken.
Deze middelen werken al snel verslavend en het effect kan na enkele weken al minder worden omdat er tolerantie is ontstaan. Een andere oplossing is cognitieve gedragstherapie voor insomnie.

Er zijn ook traditionele remedies tegen slapeloosheid. Een beker warme melk (met anijs) voordat je naar bed gaat, is daar één van. Warme melk bevat tryptofaan (een van de twintig natuurlijk voorkomende aminozuren), dat betrokken is bij de productie van serotonine, dat op zijn beurt onderdeel is van het hormoon melatonine. Dit hormoon regelt het slaap-waakritme.

Naar de hieronder opgesomde remedies zijn (meestal) geen wetenschappelijke onderzoeken gedaan en/of geen bewijzen gevonden, maar waarbij sommigen menen baat te hebben:

Traditionele Chinese geneeskunde houdt zich al duizenden jaren bezig met slapeloosheid. Een behandeling kan bestaan uit acupunctuur, dieet, aromatherapie en een analyse van de levensstijl, met het doel de oorzaak grondig aan te pakken. Er zijn echter geen wetenschappelijke bewijzen voor.

Mensen met slapeloosheidsproblemen kunnen het beste cafeïne vermijden. Cafeïne speelt vaak een belangrijke rol bij slapeloosheid. Cafeïne wordt onder meer aangetroffen in koffie, thee, maté, guarana, en de kolanoot (inclusief cola). In cacao zit theobromine, ook een stimulerend middel. Dergelijke stoffen zijn vaak ook te vinden in "energiedrankjes" (zoals Red Bull) en in chocolade-/energierepen. 

Benzodiazepinen die (in hoge dosering) niet voor slaapklachten, maar voor angstklachten worden gebruikt, in combinatie met sterke pijnstillers (van opium afgeleide analgetica, zoals tramadol) kunnen leiden tot slapeloosheid en overdag weer tot vermoeidheid/slaperigheid. Dit kan hinderlijk zijn op momenten dat men zich juist moet concentreren zoals bijvoorbeeld op het werk. Een vicieuze cirkel kan ontstaan indien men van zowel de benzodiazepine als de sterke analgetica afhankelijk (verslaafd) is. Cafeïne, vooral in de avond genomen, kan de slapeloosheid versterken.

Wanneer het bed gebruikt wordt voor activiteiten als lezen, schrijven en TV kijken, is er een kans dat het bed niet meer geassocieerd wordt met slapen. Seksuele activiteit daarentegen kan de slaap bevorderen.

Sommige mensen kunnen slecht slapen omdat hun slaapkamer te licht is en anderen hebben meer last van geluid. 

Mensen met slapeloosheid doen er goed aan niet na te denken over problemen, angsten en eventuele fobieën. Als er continu wordt nagedacht, kan de geest niet volledig tot rust komen. Een oplossing hiervoor is om problemen, zorgen en plannen voor de volgende dag ergens op te schrijven, zodat ze niet vergeten worden maar er wel met een gerust hart aan een goede nachtrust begonnen kan worden.

Kalme en rustgevende muziek helpt ook omdat het de persoon iets neutraals geeft om op te focussen. Er kan ook geprobeerd worden te mediteren door te concentreren op de muziek en ademhaling. Ontspannende technieken zoals meditatie hebben bewezen dat ze kunnen helpen bij slaapproblemen. Ze brengen de gestreste geest en lichaam tot rust en dat schept een mogelijkheid voor een diepere en rustgevende slaap. 

Er wordt goed aan gedaan om een vast slaappatroon te ontwikkelen door elke avond op dezelfde tijd naar bed te gaan om vervolgens ook op een vaste tijd op te staan. Als een wekker wordt gezet, dient te worden vermeden dat continu naar het schermpje kan worden gekeken.

Het slapen overdag zou in principe moeten worden vermeden.


</doc>
<doc id="124692" url="https://nl.wikipedia.org/wiki?curid=124692" title="Hoest">
Hoest

Hoest is een reflexmatige explosieve uitademing, die ontstaat bij prikkeling van de luchtwegen en deze reinigt van slijm en vreemde voorwerpen.

Naast kleine haartjes in de keelholte en neus die grof vuil vasthouden en slijmvliezen die fijnere deeltjes naar boven in de keelholte brengen is de hoest de laatste stap om het vuil uit de longen naar buiten de keel te brengen (hoesten) waarna het slijm wordt doorgeslikt of uitgespuugd.

Mensen die, bijvoorbeeld door een motorische handicap, niet kunnen hoesten, lopen een groot risico op longontsteking, wanneer ze zich verslikken. De hoestreflex heeft een belangrijke functie bij het schoonhouden van de luchtwegen.

Hoest kan optreden als gevolg/symptoom van andere aandoeningen (bijvoorbeeld verkoudheid, griep, zuurbranden, bronchitis, astma, COPD, longontsteking, tuberculose, stoflongen en longkanker).
Bij bepaalde vormen van luchtwegaandoeningen, zoals bij kinkhoest, zijn er gevallen bekend van mensen die zo veel en hard moeten hoesten dat de ribben ervan breken, of de borstspieren doorscheuren.
Behalve het gevolg van een aandoening, kan de oorzaak van hoesten liggen in een obstructie of irritatie van de luchtwegen, als gevolg van verslikking in / het binnenkrijgen van een object, voedsel of rook.

Verschillende aandoeningen leiden tot verschillende hoestsymptomen en verschillende behandelingen. Het symptoom, de hoest, kan worden behandeld, meestal via een verzachtend middel, of de oorzaak van de hoest: de aandoening wordt bestreden.
Bronchitispatiënten kunnen baat hebben bij ademhalingsoefening, en longontsteking en tuberculose worden met (een) antibiotica(kuur) behandeld.
De werking van hoestdrank is niet bewezen.

Hoest is zoals gezegd een symptoom, het is de aandoening die de ernst van de hoest bepaalt. Een hoest als gevolg van een verkoudheid kan als een 'onschuldig hoestje' worden afgedaan. Hoesten kan echter wel hinderlijk zijn en de slaap verstoren van de lijder en/of van zijn bedgenoot. Langdurig hoesten kan ook hevige pijn veroorzaken in de buikspieren of in de buikwand. 
Als het hoesten pijnlijk of hardnekkig wordt, wanneer het hoesten resulteert in ademnood, of als er bloed of bloedig slijm wordt opgehoest, dient er te allen tijde een arts te worden geraadpleegd. 


</doc>
<doc id="124951" url="https://nl.wikipedia.org/wiki?curid=124951" title="Dronkenschap">
Dronkenschap

Dronkenschap is een lichamelijke en psychische toestand waarbij sterke gedragsveranderingen optreden door een teveel aan alcohol in het bloed. Bij mensen treedt dit doorgaans op door het drinken van alcoholhoudende vloeistoffen, bij dieren door het eten van gistende vruchten.

Kenmerkend voor dronkenschap zijn:

Voorafgaand aan dronkenschap treden al lichte gedragsveranderingen op, zoals ontspannenheid en ontremming. Men zegt dan dat iemand is aangeschoten. Ook zal iemand, hoewel dit op het eerste gezicht ook voor de persoon zelf niet zo lijkt, geen voertuig meer kunnen en mogen besturen.

Dronkenschap is echter een stadium verder. Bij dronkenschap worden de veranderingen zo sterk dat men controle over het eigen gedrag verliest en deze gedragsveranderingen door de omgeving als negatief worden ervaren. Bovendien treden bij dronkenschap vaak voorgenoemde fysieke onwillekeurige reacties op als braken, slaperigheid en verlies van controle over de spieren.

Alcoholhoudende dranken kunnen ernstige, soms levensbedreigende, vergiftigingsverschijnselen teweegbrengen, vooral wanneer er grote hoeveelheden alcohol in korte tijd worden geconsumeerd.

Indirecte risico's zijn onder meer zelfoverschatting, gecombineerd met vertraagde reactiesnelheid; dit maakt dat de persoon die onder invloed verkeert sneller verkeersongelukken veroorzaakt of zichzelf in gevaarlijke posities brengt, mede veroorzaakt door roekeloos gedrag. Het gedrag van mensen onder invloed van alcohol kan in het uitgaansleven, maar ook in huiselijke kring, snel leiden tot incidenten en vechtpartijen.

Een minder bekend risico is het risico van onderkoeling of hypothermie; dit risico treedt op als een persoon onder invloed tijdens of na een avondje stappen op straat in slaap valt, ongeacht de temperatuur. 

In dronkenschap kan men dingen doen of zich laten provoceren tot zaken die men normaal gesproken nooit zou doen. Dit kan tot sociaal gezichtsverlies of (juridische) problemen leiden. Er is een gezegde ""Wat de dronkene misdoet, wordt de nuchtere beboet"". Dit wil zeggen dat de maatschappij en het recht vaak niet veel consideratie zullen hebben met misdragingen die onder invloed van alcohol zijn gepleegd.

Zie ook: alcohol en verkeer

Adaptatie is een verschijnsel waarbij het lichaam aan alcohol went terwijl men drinkt, bijvoorbeeld doordat men erbij eet of tussendoor sap drinkt. Waggelen, misselijkheid en slaperigheid treden dan niet op, terwijl ook het gedrag hetzelfde blijft. De persoon lijkt voor het oog niet dronken. De vertraagde reactiesnelheid en kokervisus treden echter nog steeds op, waardoor het ook voor deze persoon, boven een bepaalde hoeveelheid alcohol, wettelijk niet toegestaan is een gemotoriseerd voertuig te bedienen. Ook het achteraf eten van patat friet, drinken van koffie hebben geen invloed op het alcoholpercentage in het bloed.

Na consumptie van sterkedrank is de "alcoholemie" (het alcoholgehalte in het bloed) hoger dan na het drinken van eenzelfde hoeveelheid bier. Bij een persoon van 80 kg zal de alcoholemie lager zijn dan bij iemand van 50 kg, na het nuttigen van dezelfde hoeveelheid drank. Bij vrouwen stijgt de concentratie aan alcohol in het bloed sneller dan bij mannen.

Een dronken persoon dient zich te onthouden van meer alcoholconsumptie. Water drinken of eten kan de intoxicerende effecten vertragen, evenals overgeven. Slapen in een veilige omgeving is een manier om het lichaam de tijd te geven de alcohol af te breken. Iemand die onder invloed is zal vaak hulp nodig hebben om die veilige omgeving te bereiken.

Begeleiding van een dronken persoon:

Door de alcohol wordt de slaap in eerste instantie zeer diep. In een later stadium kan door de afbraakproducten van alcohol slapeloosheid optreden. Door dezelfde stoffen treedt ook vaak een kater op. De verschijnselen zijn hoofdpijn, misselijkheid en braken, en soms diarree. Vaak wordt men na de avond ervoor dronken te zijn geweest 's ochtends vrij vroeg ziek wakker, wanneer de effecten van de afbraakproducten de overhand krijgen over die van de alcohol zelf. Omdat alcohol de kwaliteit van de slaap negatief beinvloedt voelt men zich de dag erna ook vaak moe.

Er zijn veel zogenaamde huismiddeltjes om een kater te bestrijden. Hoofdpijn kan worden voorkomen door water te drinken. Alcohol onttrekt water aan het lichaam en een tekort aan water in de hersenen kan hoofdpijn veroorzaken. Door voldoende water te drinken, kan dit verlies deels worden gecompenseerd. Vaak voelt men zich ook snel beter door iets (stevigs) te eten, maar dit gaat niet op wanneer men hier te misselijk voor is. Door de opname van voedingsstoffen wordt het effect van de alcohol naar de achtergrond verdrongen, bovendien voelt men zich met een volle maag vaak beter. 

Alcohol wordt met een gemiddelde snelheid van 1.5 uur per glas afgebroken. Hierdoor is het dus mogelijk dat men ook de volgende dag nog steeds alcohol in het bloed heeft en geen voertuig kan besturen.

Volgens een oud bijgeloof zou men door het drinken uit een beker van Amethist niet dronken kunnen worden.



</doc>
<doc id="124954" url="https://nl.wikipedia.org/wiki?curid=124954" title="Gelaat">
Gelaat

Het gelaat (ook gezicht of aangezicht genoemd) is de voorkant van het hoofd. 

Het gelaat is het voornaamste onderdeel van het menselijk lichaam waaraan men elkaar als individu kan herkennen. Daarnaast kan men gevoelens bij anderen aflezen aan bepaalde gelaatsuitdrukkingen. Iemands gelaatsuitdrukking vormt vaak een belangrijke indicatie van zijn geestesgesteldheid en gemoedstoestand.

Tot het gelaat behoren:



</doc>
<doc id="124956" url="https://nl.wikipedia.org/wiki?curid=124956" title="Hartslagmonitor">
Hartslagmonitor

Een hartslagmonitor is een instrument waarmee kan worden bewaakt of het hart nog klopt en zo ja, hoe snel.

Wanneer de precieze golfvorm van de hartslag niet van belang is, maar alleen het tempo van de hartslag, spreekt men vaak van een "hartslagmonitor". De hartslag kan dan op eenvoudigere manieren gemeten worden dan met een elektrocardiograaf.
Bij sporters die trainen kan de hartslag gecontroleerd worden om zo de grenzen beter te leren kennen. Hierbij gebruikt men vaak een sensor die met een band rond de borst vastgemaakt wordt, deze sensor staat dan in contact met een display dat om de pols gedragen wordt. Dit display fungeert dan vaak ook als horloge en stopwatch. Apparaten voor cardiofitness, zoals een loopband of een hometrainer hebben vaak een display waarop tijdens de training de hartslag verschijnt zodra iemand hierbij een band met hartslagsensor draagt. Ook in het tv-programma Heartbeat VIPS dragen de deelnemers een dergelijke band aangezien de hartslag hierbij de speeltijd bepaalt. Deze kan op deze manier geregistreerd worden en op het tv-scherm worden getoond. De deelnemers weten zo ook hoe snel hun hartslag wordt door de spanning van het programma en dus hoeveel speeltijd ze nog hebben. Dit is van invloed op de snelheid van het geven van de goede antwoorden op de vragen.
Bij baby's gebruikt men meestal de doorbloeding van de duim voor de hartslag. Bij elke hartslag wordt het bloed opgestuwd. Met behulp van (infra)rood licht en een lichtsensor kan bij de duim gezien worden als er een stoot bloed van de hartslag langskomt.


</doc>
<doc id="125014" url="https://nl.wikipedia.org/wiki?curid=125014" title="Hypersomnie">
Hypersomnie

Hypersomnie of hypersomnia is een slaapstoornis. De aandoening wordt gekenmerkt door overmatige slaperigheid overdag en kan een symptoom zijn van verschillende lichamelijke of psychische ziektebeelden. De slaperigheid komt voor in verschillende gradaties, van bijvoorbeeld vermoeidheid na een maaltijd tot onbedoeld wegdommelen in gezelschap. Door slaperigheid vertonen lijders soms 'automatisch' gedrag, dat ze zich na afloop vaak niet kunnen herinneren. Ondanks de slaperigheid is er in principe geen sprake van overmatige vermoeidheid en heeft een lijder voldoende energie voor zijn taken.

Sociaal kan hypersomnie een behoorlijk probleem vormen. Het komt voor dat de omgeving iemand als lui of ongemotiveerd ziet en in slaap vallen tijdens bijvoorbeeld een vergadering wordt niet als acceptabel gezien. Vaak proberen mensen met de aandoening dan ook te maskeren dat ze eraan lijden door bijvoorbeeld tussendoor op een rustige plaats even te slapen. Meestal hebben ze zelf geen erg positief beeld van hun prestaties op het werk.

Een ernstige vorm van hypersomnie wordt narcolepsie genoemd. Hierbij kan iemand zich niet meer verzetten tegen slaapaanvallen en valt plotseling in slaap. Doordat de spieren zich onmiddellijk ontspannen, komt het voor dat iemand plotseling ten val komt. Dit kan levensgevaarlijk zijn in omstandigheden waarbij doorlopende aandacht vereist is, bijvoorbeeld tijdens het autorijden.



</doc>
<doc id="125066" url="https://nl.wikipedia.org/wiki?curid=125066" title="Ischemie">
Ischemie

Ischemie is medisch jargon voor 'onvoldoende doorbloeding'. 

Ieder orgaan in het menselijk of dierlijk lichaam heeft voor zijn functioneren een zekere hoeveelheid zuurstof, energieleverende stoffen en bouwstoffen nodig, die bij bijna alle organen door het bloed worden aangevoerd. Ook moeten toxische producten kunnen worden afgevoerd. Vermindert of stopt de bloedtoevoer dan komt het orgaan in moeilijkheden na een tijdsduur die omgekeerd evenredig is met de intensiteit van het metabolisme (de stofwisseling) dat er in plaatsvindt. 

Er zijn 2 oorzaken voor ischemie: problemen in de aanvoer van bloed, of problemen bij de afvoer. De laatste komt minder vaak voor, maar is wel van belang: als alle afvoerende bloedvaten verstopt zijn is de doorstroming ook in gevaar.

Er zijn echter veel meer oorzaken denkbaar voor problemen in de aanvoer, zoals:

Het gevoeligste orgaan in het lichaam zijn wat dit betreft de hersenen, die reeds na enkele minuten zonder bloedtoevoer onomkeerbare schade oplopen. Een ander kwetsbaar orgaan is de hartspier, terwijl veel andere weefsels en organen enkele uren van bloed verstoken kunnen blijven, vooral als ze gekoeld worden om het metabolisme te vertragen - hierdoor is het mogelijk een gekoelde nier bij 0 graden Celsius over de halve wereld te transporteren om deze bij een ontvanger weer in te planten.

Behandeling is in theorie simpel: de doorstroming herstellen door pompfunctie te herstellen, het volume op peil te brengen en/of de geblokkeerde vaten weer open te maken. In de praktijk is het een van de lastigste problemen van de moderne geneeskunde, vooral naarmate de geblokkeerde vaatjes kleiner zijn. Bij problemen in de hersenen en in het hart is er daarnaast altijd maar zeer weinig tijd (minuten tot hooguit enkele uren) waarin de behandeling nog zinvol is. Voorbeelden van dergelijke behandelingen zijn trombolyse, PTCA en CABG.

Bekende, op ischemie berustende klachten bij de mens zijn onder andere: pijn op de borst door doorbloedingsstoornissen van de hartspier (angina pectoris), het hartinfarct, een aantal neurologische aanvalstypen zoals TIA, RIND en het herseninfarct, en de amaurosis fugax die een gevolg is van een doorbloedingsstoornis van het netvlies. Maar ook de etalageziekte ("claudicatio intermittens"), de angina abdominalis en de vasculaire gangreen zijn uitingen van ischemie.


</doc>
<doc id="125305" url="https://nl.wikipedia.org/wiki?curid=125305" title="Plaqueverklikker">
Plaqueverklikker

Plaqueverklikkende tabletten, ook "plaque disclosing tablets" genoemd, zijn tabletten die de kleurstof erythrosine bevatten. Ze worden gebruikt om aan te tonen of men al dan niet goed gepoetst heeft. Er moet gedurende een halve minuut op een tablet gekauwd worden, nadien worden de resten uitgespuwd en moet de mond een paar keer gespoeld worden. De resterende tandplaque, die bij het tandenpoetsen niet zou verwijderd geweest zijn, zal dan rood gekleurd worden. Het volstaat dan verder te borstelen tot alle rode kleur verdwenen is.

Naast de tabletvorm bestaat er ook een vloeistofvorm. Ook bestaan er varianten die twee verkleuringen aangeven, een blauwe kleur voor oudere tandplaque en een rode kleur voor jonge tandplaque.


</doc>
<doc id="125363" url="https://nl.wikipedia.org/wiki?curid=125363" title="Tongschraper">
Tongschraper

Een tongschraper of tongreiniger is een instrument waarmee tongbeslag weggenomen kan worden. Dat gebeurt ten bate van de mondhygiëne: tongbeslag is een belangrijke oorzaak van een slechte adem (halitosis), zij het niet de enige. 

Een tongschraper werkt voor het reinigen van de tong beter dan een tandenborstel, omdat met een borstel het meest beslagen deel van de tong - achteraan - niet bereikt kan worden. Tongschrapen is af te raden bij gladde (niet-harige, niet-beslagen) tongen en in geval van leukoplakie.

Niet overal in de westerse wereld wordt evenveel gebruikgemaakt van de tongschraper. Zo wordt in Europa de tongschraper veel minder gebruikt dan in Japan en de Verenigde Staten. Wel stammen de oudste tongschrapers, Romeinse exemplaren van metaal, uit Europa. Later werden ze van zilver of ivoor gemaakt en tegenwoordig gewoonlijk van kunststof.


</doc>
<doc id="125438" url="https://nl.wikipedia.org/wiki?curid=125438" title="Syndroom van Churg-Strauss">
Syndroom van Churg-Strauss

Het syndroom van Churg-Strauss is een vorm van systeemvasculitis. De aandoening is vernoemd naar de onderzoekers Jacob Churg (1910-2005) en Lotte Strauss (1913-1985).

Het syndroom van Churg-Strauss is een auto-immuunziekte die wordt gekenmerkt door een chronische ontsteking van de kleine bloedvaten tot de middelgrote slagaderen. Het syndroom wordt vaak voorafgegaan door een (jarenlange) fase met astma, neuspoliepen of veelvuldige ontstekingen van de bovenste luchtwegen. Opvallend is dat er vaak geen aantoonbare allergie is. Als het syndroom van Churg-Strauss actief wordt, manifesteert zich dat vooral in de longen, huid, darmen, zenuwen en het hart.

In de eerste fase van de diagnose speelt de herkenning van de symptomen door de behandelende specialist een groot belang. Als er opmerkelijk veel eosinofiele granulocyten (een bepaald type witte bloedcel) in het bloed aanwezig zijn, is dat een belangrijke aanwijzing. Om een definitieve bevestiging van de diagnose te verkrijgen, wordt vaak een biopsie gedaan uit het weefsel van de aangedane organen. Bij de biopsie kijkt men naar de kenmerkende verschijnselen van een vasculitis: De ontsteking van de bloedvatwand (ontstaat in adventitia), ophopingen van ontstekingscellen (granulomen) en het afsterven van weefsel (necrose). De ANCA-bloedtest is bij de helft van de patiënten positief.

Om de activiteit van het syndroom van Churg-Strauss tot staan te brengen, wordt in eerste instantie prednisolon gegeven, een corticosteroïde dat de ontsteking remt. Afhankelijk van de reactie hierop, kan aanvullend cyclofosfamide worden toegediend. Dat vermindert de productie van witte bloedcellen en daarmee ook de ziekteactiviteit. Wanneer de ziekte daarmee tot rust is gebracht, wordt de cyclofosfamide meestal na 3 tot 6 maanden vervangen door azathioprine of door methotrexaat. Deze hebben minder bijwerkingen dan cyclofosfamide, maar zijn minder krachtig.

Het syndroom van Churg-Strauss is een chronische ziekte. Dat betekent dat deze altijd op de achtergrond aanwezig blijft. Door de behandeling met medicijnen is de ziekte tot rust te brengen. Er is echter altijd het risico dat de ziekte in de loop der jaren weer opvlamt. Als de ziekte vroegtijdig onderkend en goed behandeld is, blijft schade aan organen veelal nog beperkt. Bij een late onderkenning kunnen er als gevolg van orgaanschade (vooral het hart en zenuwen) blijvende ernstige beperkingen optreden. Patiënten hebben vaak last van een blijvende vermoeidheid.




</doc>
<doc id="125467" url="https://nl.wikipedia.org/wiki?curid=125467" title="Emil Kraepelin">
Emil Kraepelin

Emil Wilhelm Magnus Georg Kraepelin (Neustrelitz, 15 februari 1856 – München, 7 oktober 1926) was een Duits psychiater.

Kraepelin was een van de eerste psychiaters die zich serieus met de systematiek van psychiatrische ziekten bezighield. In zijn werk probeerde hij een synthese te formuleren van de honderden psychische aandoeningen die in de 19e eeuw waren gedefinieerd. Hij groepeerde de ziektebeelden op basis van gemeenschappelijke "patronen van symptomen" in plaats van op afzonderlijke "symptomen", zoals zijn voorgangers hadden gedaan. Hieruit wist Kraepelin een succesvol nieuw systeem van psychiatrische diagnostiek te creëren. Een van zijn uitgangspunten was dat psychische aandoeningen ontstaan door biologische en genetische factoren. Kraepelin was een collega van Alois Alzheimer en in zijn (Kraepelins) laboratorium werd de pathologische basis ontdekt van wat nu de ziekte van Alzheimer wordt genoemd.

Kraepelin studeerde medicijnen in Würzburg en Leipzig, waar hij Wilhelm Wundt leerde kennen. Hij werd in München assistent van professor Bernhard von Gudden (als opvolger van Auguste Forel) en paste in deze vierjarige periode veel van Wundts onderzoekstechnieken toe (bijvoorbeeld associatietesten). Lange tijd overwoog hij zich op de psychologie toe te leggen, maar op advies van Wundt keerde hij, na enige andere posities bekleed te hebben, terug naar Von Gudden om zich geheel aan de psychiatrie te wijden. Maar zijn hart bleef bij de psychologie, getuige het tijdschrift "Psychologische Arbeiten". Hierin verschenen voornamelijk experimenteel psychologische artikelen, maar ook een enkele keer een afwijkend artikel: o.a publiceerde Kraepelin in 1906 " Über Sprachstörungen im Träume". Dit artikel was een verslag van Kraepelins 20-jarige onderzoek naar de taalstoornissen in de droom als analogon van de schizofrene taalstoornis (zie verder).

Na deze periode werd Kraepelin in 1886 benoemd tot professor aan de universiteit van Tartu in het huidige Estland. Later was hij ook professor in Heidelberg en München. In Tartu kreeg hij de leiding over de universiteitskliniek, waar hij de gelegenheid had zich aan zijn studie te wijden en veel gedetailleerde patiëntenhistories op te stellen. In de classificatie van psychische aandoeningen begon hij het belang te overwegen van het verloop van een ziekte. Tien jaar later maakte hij bekend dat hij een nieuwe manier had ontwikkeld voor het indelen van psychische ziektebeelden. Hij noemde de traditionele manier "symptomatisch" en zijn eigen methode "klinisch".

Op basis van zijn langdurig onderzoek en met gebruik van zijn criteria voor verloop, afloop en prognose ontwikkelde hij het concept van de dementia praecox, de eerste aanzet tot de beschrijving van schizofrenie.

Kraepelin postuleerde dat aan iedere grote psychische aandoening een hersenziekte of andere biologische ziektebeelden ten grondslag liggen. Hij was ervan overtuigd dat na verloop van tijd de pathologische oorzaak van alle grote psychische aandoeningen ontdekt zou worden.
Een van de kardinale principes van de methode is dat ieder willekeurig symptoom in vrijwel alle aandoeningen kan voorkomen: bijna alle symptomen van de bipolaire stoornis komen bijvoorbeeld ook wel bij schizofrenie voor. Het symptomatische onderscheid in ziektebeelden (in contrast met de onderliggende pathologie) betreft dus niet een bepaald symptoom, maar een specifiek patroon van symptomen. Doordat er geen fysiologische of genetische tests is, is het alleen mogelijk ze te onderscheiden aan de hand van deze specifieke symptomenpatronen.

Kraepelin toonde ook specifieke patronen aan in de genetica van patiënten en specifieke en karakteristieke patronen in het verloop en de afloop van de ziekte. Over het algemeen heeft een schizofrene patiënt meer schizofrenen in de familie dan gemiddeld en komen manie en depressie vaker voor bij familieleden van bipolaire patiënten.

Ook rapporteerde Kraepelin een patroon voor het verloop en de afloop van deze condities. Hij geloofde dat dementia praecox een doorlopend verval van de geestelijke functies kende (wellicht onjuist), terwijl de bipolaire stoornis zich uitte in episoden, waartussen de patiënten relatief weinig symptomen vertoonden. Daarom gaf hij de naam dementia praecox aan wat we nu schizofrenie noemen (dementia verwijst naar het onomkeerbare geestelijke verval). Later werd duidelijk dat dementia praecox niet noodzakelijk tot geestelijk verval leidt en Eugen Bleuler gaf in 1908 de ziekte de nieuwe naam schizofrenie. De nieuwe naam was in feite een variant van de ziektenaam hebefrenie, leterlijk "Jugendirresein". Op het fundament van de hebefrenie was in 1893 de eerste versie van Kraepelins dementia praecox ontstaan.

Wat voor zijn tijd als psychose werd aangeduid, werd door Kraepelin in twee onderscheiden groepen ingedeeld:
Ook gebruikte Kraepelin als eerste de term paranoia.

Het heeft tot halverwege de twintigste eeuw geduurd voor het werk van Kraepelin evenveel aandacht kreeg als de freudiaanse theorieën, maar zijn benadering speelt tegenwoordig een zeer grote rol in de psychiatrie, die steeds 'biologischer' en 'genetischer' van aard is geworden. Ook in de gebruikte indelingen in het DSM-IV en het ICD-systeem van de Wereldgezondheidsorganisatie is de hand van Kraepelin nog duidelijk te herkennen, hoewel de exacte categorieën die tegenwoordig worden gebruikt ten dele wel sterk verschillen van de oorspronkelijke van Kraepelin.

Kraepelins interesse in de schizofrenie blijkt ook uit een bijzondere publicatie uit 1906. In 1906 publiceerde hij een monografie met de titel "Über Sprachstörungen im Traume" (over gestoorde taaluitingen in de droom). Daarin deed hij verslag van meer dan 20 jaar onderzoek naar gestoorde taalproductie in dromen. Met dit onderzoek van de droomtaal, "die Traumsprache", hoopte hij meer te weten te komen van de schizofrene wartaal, die veel lastiger te bestuderen is maar die als twee druppels water lijkt op de droomtaal.

Volgens Kraepelin kunnen we de schizofrene wartaal moeilijk bestuderen omdat we niet weten wat de zieke bedoelde te zeggen. De dromer heeft een gestoorde taaluiting en kan bij het wakker worden zich herinneren wat hij bedoelde. De studie van de relatie tussen bedoelde en gestoorde taaluiting wordt dan dus mogelijk. Het resultaat van de studie van de associaties van geïntendeerde en gestoorde taaluiting was tweeledig: een indeling en de constatering van basale stoornissen

Kraepelin deelde de gestoorde taaluitingen in drie groepen in:

De 286 voorbeelden van droomtaal (meestal eigen voorbeelden) werden door Kraepelin tot op zekere hoogte geanalyseerd, maar ver kwam hij daarbij niet. Hij beperkte zich tot het laten zien van enkele associatiemechanismen in de droomtoestand. Veelvuldig ontdekte hij klankassociaties.

Kraepelin concludeerde dat twee basale stoornissen de gestoorde taalproductie in dromen verklaren:

Kraepelin vergeleek de droomtaal met verschillende vormen van gestoorde taaluitingen (bij alcoholici, bij kinderen, bij verminderde concentratie). Maar zijn hoofdconclusie, die hij in 1920 formuleerde, luidde:

"Das die Traumsprache [...] in allen Einzelheiten der schizophrenen Sprachverwirrtheit entspricht."

Na 1906 continueerde Kraepelin zijn onderzoek naar de droomtaal. Postuum zijn 391 nieuwe voorbeelden van droomtaal uit de periode 1908-1926 gepubliceerd (Heynick, 1993). In een droom van juli 1919 gebruikt Kraepelin het woord "dampjes" voor 'rokers' en zegt erbij dat het Nederlands is. Kraepelin beheerste het Nederlands passief. Het neologisme is eenvoudig te begrijpen met een verwijzing naar 'dampen.' Kraepelin was niet-roker en geheelonthouder.
Dit laatste verklaart waarom 'dampjes' optreedt in de merkwaardige zin: "Frielig wurde von den Dampjes nicht wiedergewaehlt" (Frielig werd door de Dampjes niet herkozen). De naam Frielig klinkt Nederlands, maar het woord "Frielig" is Zwitserduits voor het Duitse 'Fruehling' (lente). Met Frielig wordt de Zwitserse psychiater Auguste Forel bedoeld, collega van Kraepelin en van 1906 tot 1919 voorzitter van de internationale geheelonthoudersbeweging was en dus in het jaar van de droom niet herkozen. De transformatie van de Nederlands klinkende naam Forel in Frielig is via de tussenstap Flora, godin van de lente, tot stand gekomen. De gestoorde taaluiting in de droom gaat over roken in plaats van geheelonthouding: een voorbeeld van een denkstoornis in de droom.

Naast zijn activiteit als psychiater manifesteerde Kraepelin zich als strijder tegen alcoholmisbruik Sinds 1895 was hij geheelonthouder en was daarvoor bekend in heel Duitsland. Hij heeft veel publicaties op zijn naam staan over de effecten van alcoholmisbruik op het psychisch functioneren (zie b.v. Kraepelin, 1983).





</doc>
<doc id="125941" url="https://nl.wikipedia.org/wiki?curid=125941" title="Vasculitis">
Vasculitis

Een vasculitis (meervoud: vasculitiden) of angiitis is een ontsteking van de wanden van bloedvaten.

Vasculitis is een verzamelnaam voor veel verschillende ziekten. Bij sommige vormen van vasculitis worden de grote bloedvaten in het lichaam getroffen. Bij andere vormen zijn het juist de microscopische kleine vaatjes.

We onderscheiden 'primaire vasculitis', waarbij er geen onderliggende oorzaak is, en 'secundaire vasculitis', waarbij de ontsteking het gevolg is van een andere ziekte. 

De vasculitis kan plaatselijk optreden, en beperkt zich dan tot de bloedvaatjes van één orgaan. Wanneer de vasculitis zich op meerdere plaatsen in het lichaam manifesteert, spreekt men van "systeemvasculitis" of "systemische vasculitis".

In 1993 werd op de Chapel Hill Consensus Conference een wereldwijd geaccepteerde indeling gemaakt van de vasculitiden:




Systeemvasculitis is de naam van een aantal ziekten die gemeenschappelijk hebben dat ze door het hele lichaam heen ontsteking van de bloedvaten kunnen veroorzaken (systeem: het lichaams"gestel"; vasculitis: vascul- = bloedvaten; -itis = ontsteking). De oorzaak van deze ziekten is meestal onbekend. Bekend is wel dat het gaat om een ontsporing van het afweersysteem. 

Het afweersysteem van het lichaam valt namelijk ten onrechte lichaamseigen weefsel aan. Men spreekt dan van een auto-immuunziekte. Systeemvasculitis is een auto-immuunziekte waarbij de bloedvaten ontstoken raken. Daardoor kunnen vernauwingen van de bloedvaten ontstaan en plaatselijke bloedingen. De weefsels en organen die door de aangedane bloedvaten worden gevoed, krijgen hierdoor onvoldoende bloed. Het gevolg is dat ze niet meer goed functioneren en - zonder tijdige behandeling - zelfs kunnen afsterven.



</doc>
<doc id="125951" url="https://nl.wikipedia.org/wiki?curid=125951" title="Georg Ernst Stahl">
Georg Ernst Stahl

Georg Ernst Stahl (Ansbach, 22 oktober 1659 – Berlijn, 24 mei 1734) was een Duits geneesheer en chemicus.

Hij studeerde in Jena en werd in 1687 arts aan het hof van Weimar, in 1694 professor in de geneeskunde in Halle en in 1716 lijfarts van de koning van Pruisen, Frederik Willem I.

Hij ontwikkelde de beroemde phlogistontheorie, die meer dan een eeuw lang werd aanvaard maar uiteindelijk door Lavoisier ontkracht kon worden. Deze theorie was een poging om een wetenschappelijke verklaring te geven aan het verschijnsel van de verbranding. Ze ging ervan uit dat brandbare lichamen in mindere of meerdere mate een brandbaar principe bevatten, het phlogiston (van het Grieks voor "in brand steken").

De ontdekking van zuurstof door Priestley in 1774, gaf aan Lavoisier het middel in de hand om de phlogistontheorie een dodelijke slag toe te brengen.

Zijn voornaamste werken waren "Experimenta et observationes chemicae" (Berlijn, 1731) en "Theoria medica vera" (Halle, 1707, 3 delen). 


</doc>
<doc id="125981" url="https://nl.wikipedia.org/wiki?curid=125981" title="Ziekte van Kawasaki">
Ziekte van Kawasaki

De ziekte van Kawasaki of mucocutaan lymfekliersyndroom (MCLS) is een zeldzame ziekte waarbij de middelgrote bloedvaten door het gehele lichaam ontstoken raken. De ziekte is genoemd naar de Japanse arts Tomisaku Kawasaki die in 1967 als eerste de diagnose en de behandeling beschreef.

De ziekte wordt waarschijnlijk veroorzaakt door een bacterie of een virus, maar de precieze oorzaak is niet bekend. Waarschijnlijk is het een resultaat van hyperreactiviteit van het immuunsysteem in combinatie met genetische gevoeligheid. Er zijn aanwijzingen dat afwijkingen in het ITPKC-gen en chromosoom 19 geassocieerd zijn met de vatbaarheid voor de ziekte.
De patiënt krijgt hevige moeilijk te controleren koorts, de lymfeklieren in de hals zwellen op, en er ontstaat huiduitslag en rode verkleuring van de slijmvliezen. De behandeling bestaat uit intraveneus toedienen van immunoglobuline. Om bijverschijnselen te bestrijden worden hoge doses aspirine gegeven.

Deze ziekte komt voor bij kinderen, meestal jonger dan vijf jaar, er zijn echter inmiddels ook casussen bekend bij volwassenen. De gemiddelde leeftijd van de patiëntjes is twee jaar; twee derde van hen zijn jongetjes. De oorzaak van deze ongelijke sekseverdeling is niet bekend. Onder Japanners komt de ziekte vaker voor, gevolgd door de Afro-Caribische etniciteit.

De ziekte van Kawasaki is in 1993 ingedeeld bij de vasculitiden.
Soms wordt de ziekte van Kawasaki aangezien voor roodvonk, waarbij ook koorts, een rode tong, gezwollen klieren en na enkele dagen vervelling optreden. Als een behandeling met immunoglobuline binnen de eerste 10 ziektedagen achterwege blijft, bestaat er een verhoogde kans op het ontstaan van aneurysmata. Toevoegen van corticosteroïden aan het behandelregime reduceert de kans op aneurysmavorming nog meer. Aangezien de ziekte een zelf-limiterende ziekte is, wordt de diagnose vaak gemist. Deze kinderen kunnen opgroeien met een coronair aneurysma, in 25% van de onbehandelde gebeurt dit, waardoor ze meer kans hebben op bijvoorbeeld een myocardinfarct op jonge leeftijd. Daarbij is er een kans dat sommige kinderen die behandeld zijn met immunoglobulines ook coronaire aneurysmata ontwikkelen. De eerste presentatie van een gemiste ziekte van Kawasaki kan een myocardinfarct zijn. 



</doc>
<doc id="126308" url="https://nl.wikipedia.org/wiki?curid=126308" title="Polycyclische aromatische koolwaterstoffen">
Polycyclische aromatische koolwaterstoffen

Polycyclische aromatische koolwaterstoffen of polycyclische aromaten, afgekort pak (mv. paks), zijn organische verbindingen die bestaan uit gekoppelde aromatische ringen (bijvoorbeeld benzeenringen) maar geen heteroatomen of functionele groepen bevatten. Het zijn dus polycyclische verbindingen.

Paks zijn een groep van honderden organische stoffen opgebouwd uit twee of meer benzeenringen, welke vooral in de belangstelling staan vanwege de daaraan toegedichte carcinogene eigenschappen. Paks ontstaan bij onvolledige verbranding of verkoling van diverse koolstof bevattende materialen. Daartoe behoren onder andere fossiele brandstoffen, voedingsmiddelen en hout. Paks worden bijvoorbeeld gevormd bij de vergassing van kolen, bij het aanbranden van eten (barbecueën), het verstoken van brandstof en het zit ook in sigarettenrook.

Het is niet doenlijk om voor elke individuele pak een norm vast te stellen voor de concentratie die schadelijk is voor milieu of gezondheid. Daar paks meestal gezamenlijk voorkomen (ze komen vrij bij dezelfde processen) en de onderlinge concentratieverhoudingen in het milieu relatief constant zijn (aangeduid als een pak-profiel), worden slechts enkele individuele paks genormeerd.

Er zijn verschillende lijsten van individuele pak, die ten behoeve van uiteenlopende doeleinden zijn opgesteld. Enkele veel gebruikte pak-lijsten zijn van:

Bij het bereiden van vlees in een barbecue kan het vlees met pak besmet raken. Als men het vet uit het vlees op de kolen laat druipen, verbrandt het vet, waarbij pak ontstaan die in het vlees kunnen trekken. Dit kan voorkomen worden door naast de kolen een opvangbakje voor het vet te plaatsen en daarboven het vlees. Het risico van paks in het vlees wordt ook verkleind door de kolen eerst helemaal grijs te laten worden alvorens men vlees op de barbecue legt.

Opname van pak door de mens vindt voornamelijk plaats via het voedsel en - in mindere mate - via inhalatie.
Een marginale hoeveelheid wordt via de huid (dermaal) opgenomen.

De paks die via het voedsel binnenkomen, komen in het maag-darmkanaal terecht. Een deel van de pak wordt hier omgezet (metabolisme), een ander deel wordt opgenomen in lymfe en bloed, waarna een snelle verdere verspreiding naar de weefsels plaatsvindt. In deze weefsels vindt vervolgens omzetting of opeenhoping (vooral in vet- en klierweefsel) plaats. Veel paks zijn namelijk vetoplosbaar, en bevinden zich in levensmiddelen die vet bevatten, en die via het milieu of tijdens het productieproces verontreinigd raken. Bronnen van verontreiniging zijn vaak ongecontroleerde rook- en droogprocessen (bv. door verbranding van hout, kool of dieselolie in niet afgesloten systemen) of de selectieve ophoping van pak in vetweefsel van dieren of het eetbare gedeelte van planten.

De geïnhaleerde paks worden voor een groot deel in de voorste ademhalingsorganen (neus- en keelholte) biochemisch omgezet. De hoeveelheid pak die via deze weg ongewijzigd de verder liggende weefsels bereikt is hierdoor relatief gering. De ingeademde pak die niet meteen worden omgezet worden grotendeels snel afgevoerd naar het maag-darmkanaal. Een ander, klein deel wordt via het longepitheel in de bloedbaan opgenomen. Daarnaast wordt een beperkte hoeveelheid pak in de longen vastgehouden en omgezet.

De paks die door de huid worden opgenomen worden pas na een lange periode opgenomen in de bloedbaan. Het grootste gedeelte van de dermaal opgenomen paks wordt in de huid omgezet.

Paks worden in de verschillende organen en weefsels gemetaboliseerd tot een grote verscheidenheid aan verbindingen (het primaire metabolisme). Omdat vrijwel alle weefsels over de hiertoe benodigde enzymen beschikken worden paks op zeer vele plaatsen in het lichaam afgebroken. Het grootste deel van de paks wordt na het primaire metabolisme verder ontdaan van zijn giftigheid en uitgescheiden via de urine en ontlasting (secundair metabolisme).

De belangrijkste stap in het primaire metabolisme is de epoxidatie (inbouw van een zuurstofatoom waardoor epoxiden worden gevormd). Een klein gedeelte van de paks worden vervolgens nog verder geëpoxideerd tot diolepoxiden. De laatstgenoemde stoffen zijn zeer reactief. Ze zijn verantwoordelijk voor de toxiciteit van paks. De diolepoxiden kunnen namelijk verbindingen aangaan met DNA, hetgeen carcinogene effecten kan veroorzaken. Deze carcinogene werking zal meteen op de plaats van het metabolisme (en dus in vrijwel alle weefsels) kunnen optreden omdat de diolen zeer reactief zijn. Aangenomen wordt dat het risico van de via de mond opgenomen paks vooral gelegen is in het veroorzaken van maagkanker; inademing van paks verhoogt het risico op longkanker.

Naast de carcinogene werking kunnen verscheidene paks ook negatieve effecten als huid-, oog- en slijmvliesirritaties veroorzaken. Deze effecten treden pas op bij relatief hoge pak-concentraties.
Onderzoek heeft aangetoond dat de carcinogeniteit van paks afhankelijk is van de structuur van de stoffen waarin ze in het lichaam worden omgezet, de "metabolieten". De carcinogeniteit van paks is recht evenredig aan de concentratie van de stof. Bij blootstelling aan verschillende paks wordt aangenomen dat de risico's van de combinatie van paks gelijk is aan de som van de afzonderlijke risicofactoren.

Proefondervindelijk is door het RIVM vastgesteld dat, uitgaande van de tien uitgekozen paks, de carcinogene en mutagene potenties van benzo(a)pyreen het hoogst zijn. Om de carcinogeniteit van de andere, potentieel kankerverwekkende paks (uit de serie van tien) te bepalen wordt een vermenigvuldigingsfactor van 0,1 toegepast. Voor een toxicologische risicobeoordeling is het dus voldoende wanneer de toxiciteit van benzo(a)pyreen bekend is.

De acute toxiciteit is voor enkele paks onderzocht.

Van alle paks is benzo(a)pyreen (BaP) de meest toxische. Daarom dat bij het analyseren van levensmiddelen en het bepalen van wettelijke grenzen BaP beschouwd werd als merkstof voor de hele groep van carcinogene paks, en de wettelijke normen betrekking hebben tot het BaP gehalte. Op 9 juni 2008 heeft het Wetenschappelijk Panel voor contaminanten in de voedselketen (CONTAM-panel) van de EFSA een advies over polycyclische aromatische koolwaterstoffen opgesteld. In dit advies concludeerde de EFSA dat benzo(a)pyreen geen geschikte merkstof is om polycyclische aromatische koolwaterstoffen in levensmiddelen op te sporen en dat een systeem met vier specifieke stoffen (PAK4) of acht specifieke stoffen (PAK8 ( 7 )) de meest geschikte indicator voor paks in levensmiddelen zou zijn. In 2011 is daartoe de wetgeving in de Europese Unie veranderd en is de norm voor BaP als onderdeel van PAK4 (chryseen, benzo(a)pyreen, benz(a)antraceen en benzo(b)fluorantheen) in levensmiddelen vastgesteld bij Verordening 835/2011, en afhankelijk van de levensmiddel en de doelgroep (de norm is lager in levensmiddelen bedoeld voor babyvoeding) varieert het maximum toegestane gehalte tussen 1,0 en 10 ppb (oftewel µg/kg vers gewicht) voor het totaal aan PAH4. Waarbij BaP maximaal 2 ppb mag bedragen.

De gerapporteerde orale LD50-waarden variëren van 490 mg per kilogram lichaamsgewicht voor naftaleen bij ratten tot 18.000 mg per kilogram lichaamsgewicht voor antraceen bij muizen. Intraveneuze toediening van de PAK leverde LD50-waarden op tussen 56 mg per kilogram lichaamsgewicht voor fenantreen bij muizen en 100 mg per kilogram lichaamsgewicht voor naftaleen en fluoranteen bij muizen.

Enkele onderzoeken hebben gegevens opgeleverd over de niet acuut letale, non-carcinogene effecten van paks. Zo is bij ratten en konijnen na orale toediening gedurende 46-60 dagen van ongeveer 1 g naftaleen per kilogram lichaamsgewicht bruinkleuring van de lenzen beschreven. Een eenmalige dosis van 50 mg naftaleen per kilogram lichaamsgewicht veroorzaakte bij konijnen "milde" oogirritaties; bij 250 mg per kilogram lichaamsgewicht werd "milde" huidirritatie waargenomen. Ook muizen vertoonden huidirritaties en wel na blootstelling aan 4,7 mg per kilogram lichaamsgewicht antraceen. Over de effecten van paks op de reproductiviteit en embryo's is nog vrij weinig bekend. Na blootstelling aan 10-150 mg per kilogram lichaamsgewicht benzo(a)pyreen of benz(a)antraceen (orale toedieningen) zijn verminderde gevoeligheden van de moederdieren voor oestrogenen en verminderde vruchtbaarheid bij nakomelingen aangetroffen. Onderhuidse injectie van 5 mg per kilogram lichaamsgewicht van deze stoffen bij ratten resulteerde zelfs in 100% foetale sterfte. Bij embryo's van Mallard eenden werden misvormingen beschreven na behandeling van eierschalen met 2-50 μg benzo(a)pyreen of chryseen.

Onderzoek naar de carcinogeniteit van benzo(a)pyreen in olijfolie, via het voer aan muizen toegediend, veroorzaakte bij een levenslange dosering van 0,25 mg per kilogram lichaamsgewicht per dag 1,25% meer kwaadaardige tumoren ten opzichte van de controlegroep. In een ander experiment is aan muizen een dagelijkse dosis van 3,2 mg benzo(a)pyreen per kilogram lichaamsgewicht toegediend. De stof was opgelost in ethanol, hetgeen in deze studie als vervanging voor drinkwater werd toegediend. Ten opzichte van de controlegroep bedroeg het extra risico op voormaagkankerpapillomen in de blootgestelde groep 7,5%. Bij inhalatoire blootstelling van muizen aan benzo(a)pyreen werd, in vergelijking met een controlegroep, een toename van het aantal dieren met kwaadaardige tumoren van 26% waargenomen. De concentratie waaraan de dieren werden blootgesteld bedroeg, omgerekend naar lifetime concentraties, 655,2 ng/m3. Een soortgelijk onderzoek gaf aan dat een lifetime concentratie van 1,24 mg/m3, na correctie ten opzichte van een controlegroep een totale tumorfrequentie (zowel goed- als kwaadaardige tumoren) van 34,6% tot gevolg had voor een groep goudhamsters. Blootstelling van ratten aan 10 mg/m3 benzo(a)pyreen (omgerekende lifetime concentratie 163,6 μg/m3) in combinatie met SO (3,5 ppm) leidde ten opzichte van de controlegroep tot een toename van het aantal kwaadaardige tumoren met 9,5%.





</doc>
<doc id="127046" url="https://nl.wikipedia.org/wiki?curid=127046" title="Slijmvlies">
Slijmvlies

Een slijmvlies (mucosa) is een dunne laag cellen die slijm produceert, meestal met bescherming of transport van afvalstoffen als doel.

Voorbeelden zijn de binnenzijde van de maag bij vele diersoorten; als de slijmaanmaak stopt, begint het maagzuur de eigen maagwand te verteren. Ook de binnenzijde van de luchtpijp van veel zoogdieren bevat slijmvliezen om zowel deeltjes af te vangen als de ingeademde lucht te bevochtigen en de luchtpijp voor uitdroging te behoeden. Ook kunnen de cellen in deze slijmvliezen vuil naar de keelholte brengen zodat het kan worden opgehoest met behulp van kleine trilharen van deze cellen.

Ook de menselijke darmen, geslachtsorganen en de slokdarm bevatten slijmvliezen. Veel amfibieën en vissen hebben slijmvliezen op de huid die soms ook gif produceren.


</doc>
<doc id="127054" url="https://nl.wikipedia.org/wiki?curid=127054" title="Ibogaïne">
Ibogaïne

Ibogaïne of Iboga is een hallucinogeen dat wordt gewonnen uit de bast van de wortel van de West-Afrikaanse plant "Tabernanthe iboga". Aanhangers van het Bwitigeloof gebruiken het in hun rituelen. Wetenschappelijk onderzoek heeft aangetoond dat morfineverslaafde ratten na toediening van ibogaïne veel minder morfine verbruikten. Hetzelfde geldt voor cocaïne- en alcoholverslaafde ratten. Het blijkt dat de ontwenningsverschijnselen minder worden, maar ook het verlangen naar een nieuw shot. Deze reductie van verlangen duurt van een paar weken tot een paar maanden. Aan het gebruik kleven echter mogelijk ook risico's, in een aantal landen staat de stof op de lijst met verboden middelen.

De eerste wetenschappelijke tekst over ibogaïne is in het Frans en dateert van 1864. Het rapporteert dat het eten van de ibogawortel niet giftig is, tenzij hij vers of in zeer hoge doseringen wordt geconsumeerd. De plant kreeg de naam "Tabernanthe iboga" op de bijeenkomst van het Linnaeusgenootschap in Parijs in 1889.

In de jaren '50 van de 20e eeuw begon het onderzoek in Verenigde Staten. In 1967 werd de stof geplaatst op de Amerikaanse lijst van zeer verslavende stoffen zonder enig medisch nut, en werd dus illegaal. Inmiddels staat de stof in veel landen op de lijst met verboden middelen.

In 1962 nam Howard Lotsof, een heroïneverslaafde, een shot ibogaïne. Hij merkte dat nadat hij ibogaïne had genomen zijn verlangen naar heroïne verdween. Hij wilde de stof op de markt brengen onder de naam Endabuse, maar dit werd niet toegestaan door de Amerikaanse overheid. Hij verhuisde naar Nederland. Samen met Jan Bastiaans deed hij experimentele behandelingen met heroïneverslaafden, totdat in 1993 een patiënte overleed, kort na de therapie.

In 2011 is het Openbaar Ministerie in Nederland een onderzoek gestart naar behandelingen met ibogaïne. In 2014 kwam de Rechtbank Midden-Nederland met een uitspraak in een zaak rond ibogaïne. De rechtbank schiep hierbij duidelijkheid over de status van het middel ibogaïne: het is een geneesmiddel, zodat de verbodsbepalingen uit de Geneesmiddelenwet van toepassing zijn.

Ibogaïne is een middel dat na inname klinische bijwerkingen kan veroorzaken, waaronder ernstige of levensbedreigende, zoals cardiotoxiteit en/of neurotoxiciteit: de stof beïnvloedt een aantal neurotransmitters en kan hallucinaties veroorzaken. Zelfs bij lage doses kan het ernstige hartritmestoornissen en hartstilstand veroorzaken, met dodelijk gevolg. Uit onderzoek blijkt ook dat hoge doses ibogaïne bij ratten hersenschade kunnen veroorzaken.

De gele wortel bevat minstens 12 alkaloïden waarvan de eerste en tevens bekendste, ibogaïne, in 1901 al geïsoleerd werd. Ibogaïne is een indoolalkaloïde. De wortelschors heeft het hoogste gehalte ibogaïne (2-6%), het laagste gehalte zit in de bladeren (0,35%).

Iboga-extract remt de werking van acetylcholinesterase (een enzym dat acetylcholine afbreekt). Remming hiervan treedt ook op bij zuivere ibogaïne, maar dan het effect veel minder. Ibogaïne is een agonist van serotonine.

Commercieel wordt de verbinding verhandeld als het hydrochloride.

Het zonder vergunning van de minister van Volksgezondheid, Welzijn en Sport bereiden, invoeren, afleveren, uitvoeren of een groothandel drijven met preparaten die de stof ibogaïne bevatten, is strafbaar op grond van 
art. 18 lid 1 Geneesmiddelenwet. Het in voorraad hebben, verkopen, afleveren, ter hand stellen of invoeren ervan als geneesmiddel waarvoor geen handelsvergunning geldt, is tevens strafbaar op grond van art 40 lid 2 Geneesmiddelenwet.

About the Ibolutein
Maisonneuve, I. M.; Mann, G. L.; Deibel, C. R.; Glick, S. D. (Springer-Verlag, 1997-02) The ibogaine medical subculture
Alper, Kenneth R.; Lotsof, Howard S.; Kaplan, Charles D. (Elsevier Sequoia, 2008-01-04) On ibogine, the active ingredient of a plant of the genus Tabernaemontana, originating in the Congo.
Haller, A.; Heckel, Ed (French Academy of Sciences, 1901) 18-Methoxycoronaridine acts in the medial habenula and/or interpeduncular nucleus to decrease morphine self-administration in rats
Glick, Stanley D.; Ramirez, Ruby L.; Livi, Jacklyn M.; Maisonneuve, Isabelle M. (Elsevier B.V., 2006-03-24) Plant derivatives in the treatment of alcohol dependency.
Rezvani, Amir H.; Overstreet, David H.; Perfumi, Marina; Massi, Maurizio (Elsevier, 2003-06) Structurally modified ibogaine analogs exhibit differing affinities for NMDA receptors
Layer, Richard T.; Skolnick, Phil; Bertha, Craig M.; Bandarage, Upul K.; Kuehne, Martin E.; Popik, Piotr (Elsevier Science, 1996-08-08)
Fernandez, Bwiti: Een etnografie van de Godsdienstige Verbeelding in Afrika
Goutarel, Gollnhofer en Sillans, Farmacodynamica en Therapeutische Toepassingen van Iboga en Ibogaine
Psychotherapeutische mogelijkheden van nieuwe Fantasy-doping - Klinische Toxicologie (Naranjo, C. 1969)
A Preliminary Manual for Ibogaine Therapy, by Howard Lotsof and Boaz Wachtel
An Introduction to Ibogaine (Treatment Section), by Nick Sandberg
Ibogaine in the Treatment of Chemical Dependence Disorders: Clinical Perspectives, by Howard Lotsof
An Ibogaine Treatment Protocol written by Geerte of INTASH, (International Addict Self-Help)
Ibogaine Treatment Notes from Brian Mariano in the Czech Republic
Ibogaine,Tabernanthine, Voacangine-From Eboka To Sananho
Ott, Jonathan (Natural Products Co., Kennewick, WA, 1973) III. Ibogaine,Tabernanthine, Voacangine-From Eboka To Sananho
Ott, Jonathan (Natural Products Co., Kennewick, WA, 1973) Study of iboga (Tabernanthe iboga H. Bn.).
Delourme-Houde, M. Jean (Elsevier, 1946) The Iboga and Voacanga alkaloids.
Taylor, W. I. (Academic Press, New York, 1965) TWO NEW PHARMACOLOGICAL PROPERTIES OF IBOGAINE COMMON TO THIS ALKALOID AND TO COCAINE
Hamet, Raymond (Masson, Paris, 1940-03-16) 18-Methoxycoronaridine, a non-toxic iboga alkaloid congener: effects on morphine and cocaine self-administration and on mesolimbic dopamine release in rats
Glick, S. D.; Kuehne, M. E.; Maisonneuve, I. M.; Bandarage, U. K.; Molinari, H. H. (Elsevier, 1996) Cerebral pharmacokinetics of tremor-producing harmala and iboga alkaloids
Zetler, G.; Singbartl, G.; Schlosser, Lucie (Karger, 1972) The Total Synthesis of Iboga Alkaloids
Buchi, G.; Coffen, D. L; Kocsis, Karoly; Sonnet, P. E.; Ziegler, Frederick (American Chemical Society, 1966) Non-amphetaminic central stimulation by alkaloids from the ibogaine and vobasine series
Bert, Maryse; Marcy, Rene; Quermonne, Marie-Anne; Cotelle, Michel; Koch, Michel (George Thieme, 1988-06) Alkaloids of Tabernaemontana wallichiana
Talapatra, S.K.; Sen Gupta, S.; Bhattacharya, M.; Talapatra, B. (National Institute of Science Communication and Information Resources, 1976)
Pharmacology of Ibogaine and Ibogaine-related Alkaloids, Piotr Popik and Phil Skolnick, (1999).
Luciano, DJ. (1998). Observations on treatment with Ibogaine. (American Journal of Addictions 7, 89-90).
Alper, KR, Lotsof, HS, Frencken, GMN, Luciano, DJ, and Bastiaans, J (1999). Treatment of Acute Opioid Withdrawal Syndrome with Ibogaine. (American Journal of Addictions 8, 234-242).
Luciano DJ, Della Sera, EA, and Jethmal, EG (2000). Neurologic, electroencephalographic and general medical observations in subjects administered ibogaine. (Bulletin of Multidisciplinary Association for Psychedelic Studies 9, 27-30).
Mash DC, Kovera CA, Pablo J, Tyndale RF, Ervin FD, Williams IC, Singleton EG, Mayor M (2000). Ibogaine: complex pharmacokinetics, concerns for safety, and preliminary efficacy measures. (Ann N Y Acad Sci 2000; 914:394-401).
Fernandez, J. W., Bwiti: An Ethnography of Religious Imagination in Africa. Princeton University Press (1982)
Glick, S.D. et al., Effects and Aftereffects of Ibogaine on Morphine Self-administration in Rats. Eur. J. Pharmacol. 195:341-345 (1991)
Cappendijk, S.L.T. et al., Inhibitory Effects of Ibogaine on Cocaine Self-administration in Rats. Eur. J. Pharmacol. 241:261-265 (1993)
Rezvani, A.H. et al., Attenuation of Alcohol Intake by Ibogaine in Three Strains of Alcohol-preferring Rats. Pharmacology, Biochemistry and Behavior 52(2):615-620 (1995)
Alper, K.R. et al., The Ibogaine Medical subculture, Journal of Ethnopharmacology, 115: 9-24 (2008)
Jeffrey D. Kamlet, MD, FASAM, DABAM, Fellow, American Society of Addiction Medicine. USA. Dr. Kamlet treated over 400 patients as a clinical study sample on the island of St. Kitts to FDA standards.
J. W. Fernandez. Bwiti: An Ethnography of the Religious Imagination of Africa. Princeton University Press, Princeton, NJ, (1982).
D. F. Dickel; C. L. Holden; R. C. Maxfield; L. E. Paszek and W. I. Taylor. "The alkaloids of Tabernanthe iboga. Part III. Isolation studies." Journal of the American Chemical Society, (1958), 80, 123-125.
R. E. Schultes and A. Hofmann. The Botany and Chemistry of Hallucinogens, 2nd ed. C. C. Thomas, Springfield, IL, (1980), 233-240.
C. Naranjo. The Healing Journey. Pantheon Books, Div. Random House, NY, (1973), 174-228.
P. Popik; R. T. Layer and P. Skolnick. "100 Years of ibogaine - neurochemical and pharmacological actions of a putative anti-addictive drug." Pharmacological Reviews, (1995), 47(2), 235-253. S. G. Sheppard. "A preliminary investigation of ibogaine: case reports and recommendations for further study." Journal of Substance Abuse Treatment, (1994), 11(4), 379-385.
S. Nadis. "The mystery of ibogaine: can an African psychedelic cure addiction?" Omni, (July 1993), 15(9), 14.
H. S. Lotsof. "Rapid method for interrupting the narcotic addiction syndrome." United States patent, (1985), 4,499,096; Cocaine and amphetamine: US patent, (1986), 4,587,243; Alcohol: US patent, (1989), 4,857,523; Nicotine: US patent, (1991), 5,026,697; Poly-drug dependency: US patent, (1992), 5,152,994.
Howard Lotsof, personal communication. Also see http://www.ibogaine.org
M-M. Janot and R. Goutarel. "Derivatives of the ibogaine alkaloids." United States patent, (November 19, 1957), 2,813,873.
B. M. Trost; S. A. Godleski and J. P. Genet. "A total synthesis of racemic and optically active ibogamine. Utilization and mechanism of a new silver ion assisted palladium catalyzed cyclization." Journal of the American Chemical Society, (1978), 100(12), 3930-3931.
A. Hofmann and F. Troxler. "Esters of Indoles." United States patent, (January 29, 1963), 3,075,992. C. C. Keller. "Neue Studien uber Secale Cornutum, Ergotinin, Cornutin, Spasmotin." Schweizerische Wochenschrift fur Chemie und Pharmacie, (1896), 34, 65-74.
D. W. Thomas and K. Biemann. "The alkaloids of Voacanga africana." Lloydia, (1968), 31(1), 1-8.
http://tvnz.co.nz/close-up/ibogaine-trial-worth-risk-video-4926416
Schenberg, E. E., de Castro Comis, M. A., Rasmussen Chaves, B. & da Silveira, D. X. (2014). Treating drug dependence with the aid of ibogaine: A retrospective study. Journal of Psychopharmacology, 28(11), 993-1000.
Candida study :http://www.ncbi.nlm.nih.gov/pubmed/15947429
Tang, B. Q., Wang, W. J., Huang, X. J., Li, G. Q., Wang, L., Jiang, R. W., … & Ye, W. C. (2014). Iboga-Type Alkaloids from Ervatamia officinalis. Journal of natural products, 77(8), 1839-1846. https://dx.doi.org/10.1021/np500240b
Books
Auler A. Climbing the Holy Mountain of Recovery. Trafford. 2015.
Bast E. Heart Medicine: A True Love Story. Regent Press: Berkeley. 2016.
Sazy L. Bokayé: Bwiti Ceremony. Blurb. 2016.
Academic Articles
Dickinson JD. Iboga Root: Dynamics of Iboga’s African Origins and Modern Medical Use. HerbalGram; American Botanical Council. Spring 2016;109. HerbalGram Online
Mash DC, Ameer B, Prou D, Howes JF, Maillet EL. Oral noribogaine shows high brain uptake and anti-withdrawal effects not associated with place preference in rodents. Journal of Psychopharmacology. April 4, 2016. PubMed



</doc>
<doc id="127149" url="https://nl.wikipedia.org/wiki?curid=127149" title="Academisch Medisch Centrum">
Academisch Medisch Centrum

Het Academisch Medisch Centrum of AMC is het grootste ziekenhuis in Amsterdam en is verbonden aan de Universiteit van Amsterdam. Het gebouw huisvest patiëntenzorg, (medisch) onderzoek en onderwijs in één gebouw, wat in de internationale ziekenhuiswereld ongebruikelijk is. In 2013 telde de totale organisatie een gemiddelde personeelsbezetting van 6.050 in fte's.

Het AMC is lid van de Nederlandse Federatie van Universitair Medische Centra.

Het ziekenhuis is een van de elf traumacentra in Nederland en beschikt over een Mobiel Medisch Team.
Ook is er een Tropencentrum aanwezig waar men zich kan laten inenten voor Tropische ziekten.

In Amsterdam-Centrum waren twee grote ziekenhuizen: het Binnengasthuis (BG) en het Wilhelmina Gasthuis (WG). Het Binnengasthuis was erg verouderd. Omdat ze samen verbonden waren aan de Universiteit van Amsterdam is er besloten tot gezamenlijke nieuwbouw. Ook de Faculteit der Geneeskunde van de UvA vond haar plaats in het nieuwe gebouw. In 1988 fuseerde ook het Emma Kinderziekenhuis met het AMC. Rond 1980 kwam de nieuwbouw in fases gereed en werd het gebouw in 1983 officieel in gebruik genomen.

De betrokken architecten waren Dick van Mourik en Marius Duintjer, Istha, Kramer & Van Willegen. Het AMC bestaat uit meerdere, min of meer losse, gebouwdelen (ook wel "gebouwen" genoemd), met ruime, overdekte "straten" en "pleinen" ertussen. De architectuur kenmerkt zich door veel gebruik van zichtbaar beton, zowel binnen als buiten. De ruime opzet, vele tussenverdiepingen en grote hoeveelheid eigen grond op het terrein maakt het AMC zeer flexibel en maakt uitbreidingen en opwaarderingen van (medisch-)technische aard mogelijk, met geringe overlast voor de gebruikers van het gebouw.

Sinds 1984 is in het ziekenhuis ook Museum Vrolik, een collectie van anatomische en embryologische preparaten, gevestigd. Dit museum is in gebouw J gevestigd.

Ter gelegenheid van het 30-jarig bestaan van het AMC is in 2013 een boek uitgegeven over de geschiedenis van het AMC, Wilhelmina Gasthuis en het Binnengasthuis.

Sinds de opening van het AMC wordt jaarlijks de AMC Loop georganiseerd. Een hardloop- en wandelevenement in en om Amsterdam Zuidoost.

In september 2011 ondertekenden de raden van bestuur van het AMC en van VU medisch centrum een intentieverklaring om te onderzoeken hoe de twee ziekenhuizen intensiever konden gaan samenwerken. De afdelingen neurochirurgie van beide ziekenhuizen waren al in 2005 samengegaan onder de naam "Neurochirurgisch Centrum Amsterdam".

In maart 2013 maakten beide ziekenhuizen bekend dat ze één gezamenlijke raad van bestuur wilden gaan vormen. Ook worden bepaalde specialismen op een van beide locaties gevestigd. Zo komt er in het AMC een vrouw-kindcentrum en zullen neurologie en neurochirurgie zich concentreren in VUmc. Het uiteindelijke doel is om beide ziekenhuizen op één locatie te huisvesten.

Het AMC ligt in de wijk Bullewijk aan de zuidwestkant van Amsterdam-Zuidoost, tegen de grens met Abcoude nabij bij de kruising van de A9 en de A2 en de spoorlijn Amsterdam - Utrecht. 

Het ziekenhuis is met een overdekte loopbrug verbonden met het Station Holendrecht. Hier stoppen naast stoptreinen de metrolijnen 50 en 54. Bij dit station is een busstation met verschillende buslijnen waaronder de GVB-lijnen 41 en 47, Syntus lijn 120, R-net-lijn 328 van Connexxion evenals diversen spitsbuslijnen ook van EBS. Tot 2010 hadden de GVB buslijnen hun eindpunt op het AMC-terrein waar op het zuidelijke gedeelte van de Rondweg nog steeds lijn 120 rijdt.



</doc>
<doc id="127225" url="https://nl.wikipedia.org/wiki?curid=127225" title="Immunoglobuline">
Immunoglobuline

Immunoglobulinen (afgekort Ig), ook antistoffen of antilichamen genoemd, zijn eiwitten die door de mens en andere gewervelde dieren worden geproduceerd als reactie op antigenen. Dat zijn lichaamsvreemde stoffen zoals virussen, bacteriën of grote moleculen. Doordat de antilichamen zich aan de lichaamsvreemde stoffen binden, kunnen deze onschadelijk worden gemaakt.

Sommige antilichamen komen als losse moleculen voor in het bloed en ander lichaamsvocht. Andere zitten vast aan witte bloedcellen en fungeren als een zintuig van de betreffende cel.

Als het antigeen in contact komt met de passende B-cel wordt deze gestimuleerd om zich te delen en grote hoeveelheden antilichamen te produceren. De antilichamen komen vervolgens terecht in het bloed en in de extracellulaire vloeistof van de weefsels. Naast de antilichaamproducerende plasmacellen ontstaan ook geheugencellen, de B-geheugencellen. De laatste blijven jaren in het lichaam aanwezig voor het geval het antigeen nog eens terugkomt. Door dit mechanisme kan het lichaam zich binnen redelijke tijd tegen allerlei antigenen weren, zonder dat alle antigenen continu voorhanden hoeven te zijn. Zie ook vaccinatie.

Immunoglobulinen behoren tot de globulinefractie van het bloed en vormen een belangrijk onderdeel van het immuunsysteem.
Een antistof bestaat uit twee identieke zware en twee identieke lichte aminozuurketens die samengehouden worden door covalente (zwavelbruggen) en niet-covalente bindingen (waterstofbruggen, ionaire bindingen, vanderwaalskrachten en hydrofobe pakking). Bij elk van deze ketens is er een onveranderlijk ("constant") deel, en een veranderlijk ("variabel") deel. Het constante deel staat in voor de stabiliteit en de interactie met lichaamseigen receptoren op (immuun)cellen. Het variabele deel (CDR 1+2+3) bindt het antigeen.

Door middel van enzymen kan het molecuul (een antistof) in drie delen worden gesplitst: twee Fab fragmenten (dit zijn de antigen-bindende delen) en een Fc-deel. De Fab fragmenten bestaan uit de lichte en een deel van de zware keten. Het Fc-deel bestaat uit een deel van beide zware ketens.

De genen voor immunoglobulinen worden onderverdeeld in V-, D- en J-segmenten. Van elk van deze segmenten is een aantal verschillende exemplaren aanwezig in het genoom. Zo zijn er in mensen voor de zware keten al ruim 50 V-segmenten, 25 D-segmenten en 6 J-segmenten bekend. Van elke soort wordt per B-cel (en dus per immunoglobuline) één gen uitgekozen door enzymen (RAG-1 en RAG-2) om een zware keten mee te vormen. Samen met de gecombineerde genen voor de lichte keten (uit verschillende V- en J-segmenten) vormt dit de basis voor de grote variatie aan immunoglobulinen. Dit wordt recombinatie genoemd en zorgt voor ongeveer 2,5 10 mogelijkheden voor het vormen van een immunoglobulinemolecuul. Verdere variatie wordt verkregen door onder andere insertie en deletie van nucleotiden. Daardoor ontstaan er uiteindelijk zo'n 10 mogelijkheden voor een uniek immunoglobuline. Immunoglobulinen maken zichzelf bovendien na interactie met hun antigeen nog beter passend.

Een bepaalde B-cel maakt dus maar één soort immunoglobuline die steeds hetzelfde opgebouwd is. Omdat er twee chromosomen zijn, wordt er daarvan per B-cel eentje uitgezet, om te voorkomen dat één B-cel twee verschillende soorten immunoglobulinen maakt. Dit wordt allelische exclusie genoemd.

Er bestaan verschillende vormen: immunoglobuline M (IgM), G (IgG), A (IgA), E (IgE), en D (IgD).
Ze worden allemaal gemaakt door B-lymfocyten, maar onder verschillende omstandigheden. Een jonge B-cel produceert in principe IgM en IgD. Na activatie door een T-helpercel ondergaat hij een proces dat class switching wordt genoemd en produceert hij IgA, IgG of IgE. Bij de class switching verandert het constante gedeelte van de keten van de immunoglobuline en niet het variabele gedeelte waaraan het antigeen bindt. Class switching zorgt er dus niet voor dat de B-cel ineens antistof tegen een ander antigeen gaat produceren. Bij class switching vindt "deletie" van genetisch materiaal plaats, dit is dus onomkeerbaar.

IgG wordt aangemaakt bij grotere hoeveelheden of bij een herhaald contact met het antigeen. Het IgG-molecuul kan beschouwd worden als een typische antistof. Binnen de lichte keten bevinden zich twee disulfidebruggen, één in het variabele gebied en één in het constante gebied. Er zijn vier van deze bruggen in de zware (γ-)keten, die twee keer zo lang is als de lichte keten. Elke disulfideverbinding vormt een peptidelus van 60 tot 70 aminozuurresiduen; als de aminozuursequenties van deze lussen vergeleken worden, valt een grote mate van homologie op. Dit houdt in dat elke immunoglobuline-peptideketen uit series van globulaire gebieden bestaat met een zeer gelijksoortige secundaire en tertiaire structuur (plooiing). IgG is onder te verdelen in 4 subklassen: IgG1, IgG2, IgG3 en IgG4. De 4 subklassen van humaan IgG verschillen weinig van elkaar in de aminozuursequentie. IgG kan door de placenta van de zwangere vrouw bij de foetus terechtkomen en zorgt in de eerste zes maanden voor de afweer van de baby.

Humaan IgM is normaal gesproken een pentameer van de vier-keten-basiseenheid. De μ-ketens van IgM verschillen van de γ-ketens in de aminozuursequentie en hebben een extra constant domein in plaats van het IgG-scharnier. De subeenheden van het pentameer zijn verbonden door disulfidebruggen. Het complete molecuul bestaat uit een dicht opeen gepakt centraal gebied met uitstekende armen. Dit is zichtbaar met elektronenmicroscopie.
IgM is bij een infectie vaak het eerst geproduceerde antistof dat later wordt 'afgelost' door IgG, en is met zijn tien bindingsplaatsen een uitstekende immunoglobuline voor het wegvangen van antigenen.

IgA zit vooral in de lichaamssecreten.
De aminozuurresiduen zijn onderverdeeld in vier domeinen. Een kenmerk dat gedeeld wordt met IgM is een additioneel peptide van 18 residuen. Hiermee kan een extra keten covalent gebonden worden zodat een dimeer ontstaat.
IgA wordt vooral gevonden in de maag, darmen, speeksel en melk.

Minder dan 1% van het totale immunoglobuline in serum is IgD. Het eiwit is gevoeliger voor proteolyse dan IgG1, IgG2, IgA en IgM en heeft de neiging tot spontane proteolyse.

IgE zit op de slijmvliezen en zit meestal met zijn Fc-gedeelte vast op de Fc-receptor van basofiele granulocyten, die histamine vrijlaten bij binding aan antigeen. Dit is ook de oorzaak van allergische reacties, die gekenmerkt worden door bijvoorbeeld rode ogen en een rode neus vanwege de vasodilatieve (vaatverwijdende) werking van histamines. Tegen het overdreven vrijlaten van histamine kan men anti-allergische middelen (zogenaamde anti-histaminica) nemen die de werking van histamine tegengaan.

Immunoglobulinen binden aan een epitoop van het antigeen. Dit kan verschillende effecten hebben:
Immunoglobulinen komen zowel vrij in het cytoplasma voor als gebonden aan hun B-cel als B-celreceptor (waarmee ze tegelijkertijd voor antigeen-presenterende cel spelen).

In een geneeskundig laboratorium kan de hoeveelheid van de verschillende immunoglobulinen bepaald worden.

IgG is de grootste fractie van de immunoglobulinen in het menselijk lichaam. Er zijn 4 sub klassen, IgG1,IgG2, IgG3 en IgG4. Deze subklassen hebben verschillende biologische eigenschappen. Zo verschillen de subklassen in hun capaciteit het complement systeem te activeren. IgG1 en IgG3 kunnen dit wel goed, IgG2 en IgG4 in mindere mate of niet, respectievelijk. Verhoogde gehaltes van subklassen kunnen voorkomen bij chronische ontstekingen, auto-immuunziekten en infecties, of bij multiple myeloom of B-cellymfoom. Een voorbeeld hiervan is IgG4-gerelateerde ziekte.

Een verhoging van IgM komt voor bij infecties, leveraandoeningen, ziekte van Waldenström, of bij een IgM plasmacytoom. Matige verhogingen kunnen ook voorkomen bij lymfoproliferatieve ziekten, auto-immuunziekten en carcinomen.

De belangrijkste functie van IgA is het beschermen van het lichaam tegen binnendringen van allerlei ziekteverwekkers door de aanwezigheid in traanvocht, colostrum, gal en van de klieren van lucht- en urine wegen en tractus digestivus. In het geneeskundig laboratorium kan de hoeveelheid IgA bepaald worden om een eventuele IgA deficiëntie aan te tonen. Dit is van interesse omdat deze mensen een grotere kans hebben op reumatische en infectieuze aandoeningen, of een vergrote kans op anti-
IgA dat problemen kan geven bij transfusie van bloedproducten. In bloed kunnen verhogingen van IgA gevonden worden na infecties, verhogingen van IgA bij mensen met acute of chronische leukemiën, solide tumoren en auto-immuunziekten of bij een monoklonale gammopathie, non-hodgkin lymfomen en bepaalde vormen van amyloidose.




</doc>
<doc id="127247" url="https://nl.wikipedia.org/wiki?curid=127247" title="Elektroconvulsietherapie">
Elektroconvulsietherapie

Elektroconvulsietherapie (ECT), of met een oudere aanduiding elektroshocktherapie of kortweg elektroshock, is een behandeling van patiënten waarbij door middel van het opwekken van een epileptisch insult, uitgelokt door een stroomstoot door het hoofd, getracht wordt bepaalde psychiatrische aandoeningen te behandelen. De belangrijkste indicatie voor ECT is een ernstige therapieresistente depressie, waarbij psychofarmaca en psychotherapie niet meer helpen.

ECT werd ontwikkeld in de jaren 1930 door de Italiaanse neurologen Ugo Cerletti en Lucio Bini als behandeling voor psychiatrische ziekten. In Nederland werd deze behandeling in 1939 door J.A.J. Barnhoorn (geneesheer-directeur van de psychiatrische inrichting Sint Willibrord te Heiloo) geïntroduceerd, voornamelijk ter behandeling van "psychotische of biologische depressie". Vanaf 1948 maakte men bij de toepassing van ECT gebruik van curare als spierverslappend middel om de spiertrekkingen te onderdrukken. Na de opkomst, in de jaren 60 van de 20e eeuw, van werkzame geneesmiddelen voor depressies en psychosen (psychofarmaca), begon de toepassing van ECT in Nederland snel af te nemen.

De effectiviteit van ECT werd betwijfeld en de bijwerkingen werden als onaanvaardbaar bestempeld. Ook werd gesteld dat ECT soms als machtsmiddel werd gebruikt om lastige of moeilijke patiënten tot aangepast gedrag te dwingen.
De behandeling raakte hierdoor ernstig in diskrediet. In enkele klinieken in Nederland bleef ECT echter beschikbaar voor de behandeling van zeer ernstige therapieresistente patiënten, die op geen andere therapie reageerden. In 1985 stelde de Geneeskundige Inspectie voor de Geestelijke Volksgezondheid de "Richtlijnen Elektroconvulsie Therapie" vast, waarin de toepassing van deze behandeling werd beperkt tot aangewezen opleidingsklinieken. Als indicaties werden de "ernstige vitaal-depressieve syndromen" en de "pernicieuze psychosen" genoemd en werd ECT geïndiceerd geacht als er sprake was van "een toestand, die het nalaten van deze behandeling tot een kunstfout maakt".
Alle behandelingen moesten sindsdien worden gemeld bij de Geneeskundige Hoofdinspectie, waardoor staatstoezicht werd gehouden op de toepassing en de indicaties voor ECT in Nederland. Later werd deze toezichthoudende taak overgenomen door de Landelijke Evaluatiecommissie ECT (LEE), en sinds 2000 registreert de Nederlandse Vereniging voor Psychiatrie (Werkgroep ECT Nederland) het aantal behandelingen, de indicaties en het behaalde resultaat. Sinds haar oprichting in 2000 heeft de LEE geen cijfers naar buiten gebracht.

ECT wordt in Nederland toegepast volgens de richtlijnen van de Nederlandse Vereniging voor Psychiatrie.

De hoofdlijnen van de indicaties volgens de Richtlijn Elektroconvulsietherapie 2010 zijn:

De NICE (National Institute for Clinical Excellence) beschrijft de volgende hoofdlijnen voor indicaties voor het Verenigd Koninkrijk:

Nadat door een psychiater met specifieke deskundigheid op het gebied van ECT de indicatie voor deze behandeling is gesteld, er bij lichamelijk onderzoek geen contra-indicaties zijn vastgesteld, en de patiënt (en/of zijn wettelijke vertegenwoordiger) toestemming heeft gegeven voor de behandeling, wordt overgegaan tot toepassing van ECT. Deze behandeling vindt meestal twee maal per week plaats, waarbij de patiënt onder gecontroleerde omstandigheden (bewaking van het hartritme met een ecg, constante meting van de bloeddruk, en bewaking van de hersenactiviteit met een eeg) door middel van een kortwerkend anestheticum (toegediend door een anesthesioloog via een intraveneuze canule) in slaap wordt gebracht. Als de patiënt volledig onder narcose is, wordt door de anesthesioloog een spierverslapper toegediend, vaak suxamethonium. Op het hoofd van de patiënt worden door de psychiater elektroden (metalen plaatjes) op de hoofdhuid geplaatst. Vervolgens wordt met een speciaal daarvoor ontworpen geavanceerd apparaat een korte pulsstroom door deze elektroden geleid, waarbij de stroom door de voorkant van de hersenen loopt (de zogenaamde frontale kwabben). Hierdoor wordt een epileptische aanval opgewekt. Omdat de patiënt een spierverslapper heeft gekregen ontstaan er bij deze epileptische aanval geen spierschokken. Vervolgens treden er in de hersenen mechanismen in werking die zelf deze epileptische activiteit weer beëindigen. In totaal duurt de epileptische activiteit in de hersenen circa 30-60 seconden. Vervolgens werkt - enkele minuten later - de spierverslapper uit en komt de patiënt weer bij uit de narcose. De patiënt wordt vervolgens nog gedurende een half uur bewaakt op een verkoeverkamer.

ECT wordt toegepast bij patiënten die opgenomen zijn in het ziekenhuis, maar patiënten kunnen de behandeling ook in dagbehandeling ondergaan. Na de ECT gaan ze dan vervolgens weer naar huis.

Meestal zijn 6-12 ECT-behandelingen nodig, waarna de behandeling gestaakt kan worden. Omdat in Nederland ECT met name toegepast wordt bij ernstige therapieresistente patiënten duurt het vaak langer voordat het effect van de behandeling optreedt en zijn soms (veel) meer behandelingen nodig. Soms is ECT het enige middel dat helpt en is een onderhoudsbehandeling geïndiceerd. Patiënten krijgen dan - meestal in dagbehandeling - één keer per 2-6 weken een ECT.

ECT kan in Nederland onder dwang worden toegepast in het kader van de Wet Bopz als voldaan is aan de wettelijke grondslag voor dwangbehandeling, zoals in artikel 38 lid 5 van de Wet Bopz. Op deze praktijk bestaat kritiek, vanwege het risico op het toebrengen van onherstelbaar geheugenverlies als gevolg van de behandeling en de schending van de lichamelijke en geestelijke integriteit, zonder de uitdrukkelijke toestemming van de patiënt.

Berichten over het effect zijn verdeeld. Internationaal en Nederlands onderzoek laat positieve resultaten zien. Of die resultaten bij ouderen ook beter zijn dan die van behandeling met antidepressiva kon een Cochrane review niet vaststellen; de 3 beschikbare onderzoeken waren van onvoldoende kwaliteit. Een Cochrane review over gebruik van ECT bij schizofrenie (26 trials) concludeerde dat sommige patiënten er op de korte termijn baat bij hadden, in combinatie met antipsychotica, en dat er geen bewijs was om het gebruik bij schizofrenie af te raden. Uit vergelijkend onderzoek waarbij sommige patiënten ECT kregen toegediend en anderen een placebo-ECT-behandeling, bleek vanaf een maand na behandeling geen effect van de ECT-behandeling naar voren te komen. Uit een Engels overzicht, waarin de resultaten van vragenlijsten over subjectief geheugenverlies zijn samengevat, blijkt dat tussen 29% en 55% van de respondenten langdurige of permanente geheugenveranderingen ervaren. Geconcludeerd wordt dat de informatie voor patiënten van de Royal College of Psychiatrists die stelt dat dat meer dan 80% van de patiënten tevreden is met elektroconvulsietherapie en dat geheugenverlies klinisch niet significant is, ongegrond is.

Bijwerkingen zijn onbedoelde neveneffecten van een behandeling. Ook bij ECT zal de psychiater samen met de patiënt moeten afwegen of de mogelijke bijwerkingen ernstiger zijn dan het beoogde effect of de risico's als niet behandeld wordt. De belangrijkste bijwerkingen van ECT zijn geheugenproblemen. Deze worden door 70% van de patiënten gerapporteerd en circa 30-55% beschrijft deze als blijvend. Vaak worden gebeurtenissen voor en tijdens de behandelperiode met ECT vergeten. Het blijkt dat kort na de behandeling de oude herinneringen het minst, en de nieuwe herinneringen het sterkst zijn aangetast. Naast geheugenproblemen worden hoofdpijn (10-45% van de patiënten), misselijkheid (25%), kortdurende verwardheid direct na ECT (10%), gebitsbeschadiging (3%) en spierpijn (2%) door patiënten genoemd.

ECT is niet werkzaam op langere termijn: 50 tot 70% van de depressieve patiënten valt binnen een half jaar of korter terug. Overigens is het risico op terugkeer van de psychiatrische aandoening ook na het staken van medicijnen aanzienlijk en dit verschilt dus niet veel van ECT. Het geven van ECT-onderhoudsbehandelingen brengt echter het risico van meer geheugenschade met zich mee. Psychotherapie of sociaal psychiatrische ondersteuning kan, evenals medicatie, helpen de kans op terugval te verlagen en kan patiënten helpen om de omstandigheden waarin de kans op terugval groter is te veranderen.

Meer dan een halve eeuw na de introductie van ECT weet men nog niet hoe deze behandeling ingrijpt op depressies. Wel zijn bij onderzoek met dierproeven verschillende effecten gerapporteerd, zoals een toename van dopamine-D1- en D2-receptoren in de nucleus accumbens en afname van het aantal norepinefrinereceptoren in postsynaptische zenuwcellen. Later onderzoek suggereert dat ECT mogelijk ook oude neurale verbindingen en de groei van nieuwe neurale verbindingen in de hersenen stimuleert (zie Controverse).

De methode is jarenlang omstreden geweest en is dat nog steeds. Een bezwaar tegen elektroconvulsietherapie is bijvoorbeeld dat het niet de oorzaak aanpakt, maar dat het slechts symptoombestrijding betreft. Dit geldt voor de meeste psychiatrische behandelingen en voor veel algemeen medische behandelingen. De behandeling roept soms felle reacties op. Er zijn mensen die faliekant tegen deze behandeling zijn, die zij als 'mishandeling' bestempelen. De Nederlandse Vereniging voor Psychiatrie (de wetenschappelijke vereniging van bijna alle Nederlandse psychiaters) heeft in haar Richtlijn Elektroconvulsietherapie in 2000 de indicaties en voorwaarden waaronder ECT kan worden toegepast vastgesteld en beschouwt ECT als 'normaal medisch handelen'. Het beeld dat van deze behandeling bestaat is beïnvloed door de film One Flew Over the Cuckoo's Nest (1975): de film geeft de behandeling nog steeds een stigma, menen voorstanders van ECT. Tegenstanders menen dat hiermee echter voorbij wordt gegaan aan een aantal fundamentele vragen: moeten zwaar depressieve en vastgelopen mensen geholpen en begrepen worden vanuit sociale, culturele en persoonlijke/historische achtergronden, of kan er vanuit algemeen geldende onderzoeksresultaten overgegaan worden tot het toedienen van elektroshocks op het organisme? Hier lijkt sprake van een botsing van mensbeelden (namelijk de mens als sociaal subject versus de mens als objectiveerbaar biologisch organisme), wetenschapsmodellen en therapieopvattingen (namelijk snelle biologische/industriële successen versus geduldig begrijpen, present zijn en ruimte geven aan het natuurlijke helingsproces). Tegenstanders wijzen op de vraag hoe ver men wil gaan met medische behandelingen: als ECT niet werkt, wat doet men dan? Waar is het eind aan de medische en wetenschappelijke manipulatie van de psyche?

Tegenstanders wijzen erop dat de effectiviteit van ECT twijfelachtig is en hersenbeschadiging tot gevolg heeft. Het is aangetoond dat ECT geheugenverlies veroorzaakt, zowel het korte- als het langetermijngeheugen ondervinden schade. Er zijn aanwijzingen dat met ECT de (uit)groei van nieuwe hersencellen (neurogenesis) en verbindingen tussen de hersencellen (synapsen) in bepaalde hersengebieden gestimuleerd wordt.
Het is duidelijk dat ECT als belangrijkste bijwerking geheugenklachten geeft. Er zijn patiënten die blijvende geheugenklachten houden.




</doc>
<doc id="127368" url="https://nl.wikipedia.org/wiki?curid=127368" title="Contactlens">
Contactlens

Een contactlens is een optisch hulpmiddel dat op het oog wordt gedragen. Het plastic lensje wordt door geautomatiseerde processen op maat en sterkte gemaakt. Het drijft op een laagje traanvocht, zonder het hoornvlies te raken. De tussenruimte tussen de lens en het hoornvlies hoort naar de rand toe steeds groter te worden. 

Een goede contactlens zorgt ervoor dat:

De contactlens is een alternatief voor de bril.

Voorheen sprak men in het Nederlands van "contactglas. In het Engels is het "contact lens. Deze woorden komen overeen met "brillenglas en "spectacle lens.
Tegenwoordig zegt men in het Nederlands meestal "contactlens", vermoedelijk naar Engels voorbeeld. Dit wordt ook afgekort tot "lens", zoals in „zij draagt lenzen”.
De Engelse afkorting is niet "lenses" maar "contacts".

Al in 1508 ontwierp Leonardo da Vinci als eerste de contactlens, maar pas in 1636 werd dit idee verder uitgewerkt door René Descartes. Hij maakte een ruwe mathematische schets en beschreef hoe een buisje gevuld met water tegen het oog zou kunnen worden gehouden. Verder kwam de bekende wiskundige en filosoof overigens niet. Later verdiepten meer wetenschappers zich in de contactlens. De Franse oogarts Kalt ontwierp in 1888 een systeem met glazen die op het hoornvlies dreven. Vanaf dit moment ging het snel met de ontwikkeling van de contactlens. In 1935 werd een nieuw materiaal ontwikkeld, het perspex, waardoor lenzen kleiner gemaakt konden worden. In de jaren vijftig was het in de VS erg populair om lenzen te dragen, alhoewel de meeste mensen er niet goed tegen konden en de gewenningsperiode lang was. Vooral na 1970 was de belangstelling voor contactlenzen groot. In 1973 kwamen de eerste, permanent te dragen, zachte lenzen. In 1975 verschenen de eerste zuurstofdoorlatende harde lenzen. In 1985 werd de fabricage voor een groot deel geautomatiseerd.

Contactlenzen worden onderscheiden in "harde" en "zachte" lenzen.

Harde of vormvaste lenzen hebben een langere levensduur en laten veel zuurstof door. Dit laatste komt ten goede van de gezondheid van het oog. Ook zijn harde lenzen beter voor de achteruitgang qua sterkte voor het oog. Daar staat tegenover dat ze oncomfortabel kunnen zitten; ze zijn minder flexibel. Harde lenzen worden overigens niet langer gemaakt van het oncomfortabele perspex, wat vroeger wel het geval was. De meeste harde lenzen gaan een paar jaar mee en zijn relatief goedkoop in onderhoud door de kwaliteit ervan.

"Nachtlenzen" zijn harde lenzen die de oppervlaktekromming van het hoornvlies in de juiste vorm brengen (ook wel orthokeratologie genaamd). De lenzen worden ingedaan bij het slapengaan en moeten minimaal zes uur lang gedragen worden. Daarna is de zichtafwijking gedurende gemiddeld anderhalve dag 0 dioptrie. (De werkelijke duur verschilt per persoon en hangt af van hoe snel het hoornvlies zich weer naar zijn oorspronkelijke vorm herstelt.) Deze lenzen werken tot een sterkte van -5,5 dioptrie. Het grote voordeel is het overdag niet hoeven dragen van contactlenzen.

Zachte lenzen worden gemaakt van een op perspex gelijkend polymeer dat flexibel wordt onder invloed van vocht. Zij zijn groter en flexibeler dan harde lenzen. Er zijn minder soorten maten dan bij harde lenzen, aangezien de lens zichzelf beter aanpast aan de vorm van het oog. Door de poreuze structuur neemt de lens veel water op. De zachte lens zuigt zich makkelijk aan het oog vast en zit comfortabel. Wel worden deze lenzen sneller vuil, omdat zij vermengd worden met allerlei stoffen in het traanvocht. Vanwege het onderhoud zijn dragers duurder uit dan dragers van harde lenzen. Zachte lenzen moeten altijd nat blijven en dus in lenzenvloeistof bewaard worden, anders worden ze hard en kunnen ze breken. Bij zowel harde als zachte lenzen wordt aangeraden ze ’s nachts uit te doen, en de ogen regelmatig te laten controleren bij de contactlensspecialist of optometrist.

Er bestaan zachte lenzen die slechts een dag (overdag) gedragen kunnen worden („daglenzen”), lenzen die gedurende een maand overdag gedragen kunnen worden („maandlenzen”) en lenzen die gedurende een halfjaar overdag gedragen kunnen worden („halfjaarslenzen”). Daarnaast zijn er nog tweewekelijkse zachte lenzen die twee weken gedragen kunnen worden.

Syliconen Hydrogel lenzen zijn contactlenzen gemaakt van het materiaal silcone hydrogel en laat tot vijf keer meer zuurstof naar het hoornvlies door dan de klassieke hydrogel lenzen. Door de hoge zuurstofdoorlatendheid zijn syliconen hydrogel lenzen zeer geschikt voor mensen die last hebben van droge ogen.
Populaire merken van siliconen-hydrogellenzen zijn onder meer:Acuvue Oasys (Johnson & Johnson), Air Optix Aqua (Alcon), Biofinity (CooperVision), PureVision2 (Bausch + Lomb)

In eerste instantie waren contactlenzen alleen geschikt voor „eenvoudige” oogafwijkingen, waarbij sferische correctie voldoende was. In de loop der jaren zijn er echter steeds meer mogelijkheden gekomen, zoals torische lenzen en multifocale lenzen.

Zo zijn er inmiddels ook lenzen met een cilindercorrectie: torische lenzen. Dergelijke lenzen zijn aan één kant iets verzwaard, waardoor ze ten gevolge van de zwaartekracht de juiste stand op het oog aannemen.

Er zijn tegenwoordig ook multifocale (meestal eigenlijk bifocale) contactlenzen voor correctie van presbyopie (oudziendheid). Hiervoor zijn verschillende mogelijkheden.
Bij zogenaamde "gesegmenteerde lenzen" is het onderste gedeelte geschikt om dichtbij te kijken. Dit deel schuift voor de pupil wanneer het oog naar beneden draait om te lezen. Dit noemt men "alternerend zicht".
Het is ook mogelijk om de lens in concentrische ringen uit te voeren. Het middelste deel is om in de verte te kijken. Het buitenste deel is voor dichtbij. Het oog ontvangt nu tegelijk beelden voor verschillende afstanden. De hersenen zijn in staat hieruit het juiste beeld te selecteren. Dit noemt men "simultaan zicht".

Daarnaast is het mogelijk om één oog een lens voor dichtbij te geven en het andere oog een lens voor veraf. Dit heet "monovisie". In feite is in dit geval geen sprake van multifocale lenzen, maar van twee monofocale.

Voordelen van contactlenzen ten opzichte van een bril kunnen zijn (maar dit verschilt sterk van persoon tot persoon):


Nadelen van contactlenzen ten opzichte van een bril kunnen zijn (verschilt sterk van persoon tot persoon):

Bovendien is niet ieder oog geschikt voor het dragen van een contactlens. Als het traanvochtgehalte te laag is, raakt de lens het hoornvlies in plaats van op het traanvocht te drijven.

Een lens kan van 's ochtends tot 's avonds gedragen worden. Draagt men ’s nachts lenzen die voor overdag bedoeld zijn, dan kan dit nadelig zijn voor het oog. Als men zachte lenzen draagt en de lens uit de lenshouder wordt gehaald, controleert men of de lens niet achterstevoren zit. Hiervoor wordt de lens op de vingertop gelegd en aan de zijkant bekeken. Als de lens goed om zit, wordt deze op het oog aangebracht door met andere hand het bovenste ooglid omhoog te trekken, en de lens op het oog te leggen, zonder dat de vinger op het hoornvlies drukt. De lens hoort nu pijnloos op het oog gezogen te worden door een combinatie van luchtdrukverschil (denk aan een schoteltje op een natte aanrecht) en cohesie/adhesie. Is het wel pijnlijk, dan kan er een vuiltje tussen het oog en de lens zitten, of kan er een scheurtje in de lens zitten.

Bij het uitnemen houdt men wederom het bovenste ooglid omhoog, terwijl de lens met de andere hand naar het oogwit getrokken wordt, en vervolgens met de duim en wijsvinger van de andere hand gepakt wordt. Bij harde contactlenzen is het niet ongebruikelijk om in plaats daarvan een zuignapje te gebruiken. Meestal worden echter met de hand de oogleden aangespannen die dan in feite door een knijpbeweging de lens van het oog 'plukken'.

Een vrij nieuwe ontwikkeling op het gebied van contactlenzen zijn de zgn. "continulenzen". Deze worden dag en nacht gedragen voor een periode van een maand, en zouden zes keer zoveel zuurstof doorlaten als de gewone maandlenzen. De continulens is gemaakt van siliconen en hydrogel.

Er zijn ook contactlenzen die licht gekleurd zijn. Deze worden wel om cosmetische redenen gedragen. Sterker gekleurde lenzen worden wel gebruikt om een andere oogkleur te realiseren. Deze zijn ook met sterkte nul te krijgen, voor mensen zonder zichtafwijking. Er zijn hiervan verschillende varianten, zoals sterk gekleurde, waarmee mensen met donkere ogen lichtere ogen kunnen simuleren. Voor het omgekeerde volstaat een zwakkere kleuring (‘enhancing lenses’ of ‘tinted lenses’). Ook zijn er lenzen die de ogen groter doen lijken (‘cirkellenzen’).

‘Funlenzen’ (ook wel partylenzen of crazy lenzen genoemd) geven speciale effecten, zoals kattenogen, of de kleuren van een nationale vlag.

Kleurlenzen zijn vaak zachte lenzen van het materiaal hydrogel. Ze zijn vooralsnog slechts als sferische lens verkrijgbaar, (nog) niet als torische of multifocale lens (situatie 2012).


</doc>
<doc id="127562" url="https://nl.wikipedia.org/wiki?curid=127562" title="Arm (ledemaat)">
Arm (ledemaat)

Arm is bij de mens de aanduiding voor het ledemaat dat bovenaan de borstkas is bevestigd.

Vrijwel alle gewervelde dieren hebben twee voorste (of bovenste) ledematen en twee achterste (of onderste) ledematen. Bij de mens hebben de bovenste ledematen, de armen, een belangrijke functie als grijpmechanisme. Voor de voortbeweging hebben ze een minder belangrijke functie (alleen nog bij klimmen, zwemmen, en om bij hardlopen het evenwicht te bewaren).

Bij bijna alle andere dieren dienen ze voornamelijk voor de voortbeweging. Bij vogels en vleermuizen dienen ze als vleugels en bij vissen zijn het vinnen. Sommige dieren (apen, eekhoorns) gebruiken ze ook als grijporgaan. Bij lopende dieren worden de voorste ledematen niet "arm" genoemd maar "voorpoot".

De arm ontvangt een signaal vanuit de hersenen (prikkel) van waaruit dit signaal doorgegeven wordt aan de betreffende spieren, denk aan bijvoorbeeld "hand-oog coördinatie". Een ander voorbeeld: De ogen nemen een beeld waar van bijvoorbeeld gevaar, dit beeld wordt opgevangen door de hersenen en getransformeerd naar de arm waardoor men kan reageren door middel van iets of iemand vast te pakken en weg te trekken, of die emmer water over het vuur te gooien. De laatste actie gebeurt echter altijd door de hand die deel uitmaakt van het totale mechanisme van de arm.

Er is een onmiskenbare anatomische analogie met het been. Bij dieren die op vier poten lopen, zoals paarden, zijn de voorste en achterste ledematen eigenlijk identiek, maar ook bij de mens, waar armen en benen een zeer verschillende functie hebben, zijn er nog veel overeenkomsten te vinden.


Veel voorkomende problemen ter hoogte van de arm zijn:



</doc>
<doc id="127572" url="https://nl.wikipedia.org/wiki?curid=127572" title="Galactose">
Galactose

Galactose (sp. 168 gr. Celsius) is een rechtsdraaiende monosacharide (een soort suiker) die behoort tot de aldohexosen. Het kan worden gevormd door hydrolyse van melksuiker met verdunde zuren. Het lijkt qua eigenschappen sterk op glucose.

Galactose komt van nature voor in vetachtige stoffen van hersenweefsel en in zuivelproducten als onderdeel van lactose.

Galactose wordt ook gebruikt in een contrastmiddel voor Doppler-echografisch onderzoek (merknaam: Levovist®), een stof die in het bloed geïnjecteerd wordt om sterkere ultrasone echo's te verkrijgen van hart en bloedvaten. Levovist bestaat uit granules die voor 99,9% uit galactose bestaan en voor 0,1% uit palmitinezuur.

Chronische blootstelling aan galactose leidt bij muizen, ratten en fruitvliegjes mogelijk tot versnelde veroudering en wordt in wetenschappelijk onderzoek gebruikt als model voor de studie van senescentie. Volgens ander onderzoek is na langdurige toediening van galactose geen versnelde veroudering waar te nemen.



</doc>
<doc id="127870" url="https://nl.wikipedia.org/wiki?curid=127870" title="Zorgplan">
Zorgplan

Een Zorgplan (ook wel "behandelplan" genaamd) is een plan waarin een beschrijving en het doel van de behandeling en de algemene gegevens van een patiënt in beschreven staat. Bij een gedwongen opname volgens de Wet Bopz staat in dit plan ook de mededeling dat de patiënt onvrijwillig is opgenomen. Als mensen gedwongen zijn opgenomen in een instelling, stelt de wet een behandelplan verplicht. 

Een zorgplan wordt opgesteld door de behandelend arts en/of psychiater, vaak samen met eventuele andere behandelaars. Patiënten hebben het recht om dit plan in te zien.




</doc>
<doc id="128052" url="https://nl.wikipedia.org/wiki?curid=128052" title="Snavel">
Snavel

Een snavel is de bek van een vogel. Soms wordt daarmee ook de bek van een vogelbekdier (behorende tot de zoogdieren) aangeduid.

De snavel van een vogel bestaat uit hoornachtig materiaal en is in de evolutie van vogels de vervanger geworden van kaken en tanden.
Tanden zijn relatief zwaar en het is voor een dier dat doorgaans vliegt, efficiënt om zo licht mogelijk gebouwd te zijn. 
Sommige vogelsoorten hebben kleine kartels aan de snavel die aan tanden doen denken. Men noemt de streek tussen het oog en de wortel van de bovensnavel, de teugel.

Een vogel gebruikt zijn snavel onder andere om voedsel te grijpen, maar vanwege het ontbreken van tanden is het kauwen vervangen door een aantal andere functies. 
Sommige vogelsoorten hebben een krop, een uitstulping van de slokdarm ter hoogte van de keel waar de eerste fase van de vertering plaatsvindt. Daarna gaat het voedsel naar de maag. 
Zaadetende vogelsoorten slikken steentjes in, die in de maag helpen het voedsel te vermalen. Vleeseters slikken (grote gedeelten van) hun prooi geheel in en braken de onverteerbare delen als botten en haar uit als braakballen.

Ter verdediging gebruiken vogels eerder hun vleugels of poten dan 
hun snavels. Pikken (een stekende beweging maken) doen vogelsoorten met spitse en lange snavels. Ze mikken vaak op de ogen van hun belager. 
Bijten doen vogels met korte sterke snavels zoals papegaaien. Deze vogels vechten onderling kleine conflicten uit door met de poten naar elkaar te grijpen, maar ernstige ruzies worden beslecht met de krachtige snavel waarbij ze elkaar ernstige verwondingen kunnen toebrengen. Papegaaien zullen snavelgevechten daarom zo veel mogelijk vermijden.
Ook bij een uilenpaar dat elkaar leert kennen is er in het begin sprake van snavelgevechten, waarbij het vrouwtje dominant is en fel kan uithalen. Later gaat dit over in een soort kopjes geven.
Roofvogels hebben imposante kromme snavels maar vertrouwen bij hun zelfverdediging vooral op hun klauwen. Een in het nauw gedreven roofvogel werpt zich op de rug en strekt de scherpe klauwen verdedigend uit naar zijn belager.
Een meeuw die tegenover een agressieve soortgenoot staat en niet (meer) wil vechten, wendt zijn kop met de scherpe snavel af als teken van overgave.

Bij het produceren van geluid speelt de snavel een iets minder grote rol, behalve bij ooievaars, die geheel stemloos zijn. Het klepperen met de snavel is het enige geluid dat zij kunnen voortbrengen. 
Bij een vriendelijke begroeting, bijvoorbeeld tussen partners of ouders en jongen, wordt geklepperd met de kop achterover. Angst en agressie maken ooievaars kenbaar door met gebogen kop te klepperen.
Spechten bakenen soms hun territorium af door met hun snavel op bomen te roffelen. Dit doen ze ook om te horen of er insecten onder de boomschors aanwezig zijn. 

De vorm van de snavel is afhankelijk van het voedselpatroon van de soort. Lange spitse snavels komen voor bij visetende vogels die hun prooi harpoeneren, zoals reigers. Korte brede snavels ziet men bij zaadeters. Vogels die insecten eten zoals lijsterachtigen hebben smalle spitse snavels die geschikt zijn om in holtes te wroeten en bladeren om te keren. 
Bij sommige vogelsoorten die prooien in modder zoeken is de snavel aan de binnenkant voorzien van speciale orgaantjes die gevoelig zijn voor beweging of elektrische pulsen die worden voortgebracht door prooidieren.

Bij jonge vogels die door de ouders gevoed worden zijn de binnenkant van de snavel en de mondhoeken zeer opvallend gekleurd, vaak rood en geel. De aanblik van deze kleuren stimuleert de oudervogels tot het zoeken en aanbieden van voedsel. De felle kleuren verdwijnen geleidelijk bij het ouder worden van de jongen. 
Volwassen zilvermeeuwen hebben een opvallende rode stip op hun gele snavel. Jonge zilvermeeuwen pikken tegen deze stip om de ouders ertoe aan te zetten, voedsel op te braken.


</doc>
<doc id="128275" url="https://nl.wikipedia.org/wiki?curid=128275" title="Eugen Bleuler">
Eugen Bleuler

Paul Eugen Bleuler (30 april 1857 - 15 juli 1939) was een Zwitserse psychiater. Hij werd vooral bekend als naamgever van de ziekte schizofrenie en zijn pionierswerk in de beschrijving van psychische aandoeningen. Zijn boek "Lehrbuch der Psychiatrie" was decennialang toonaangevend in de psychiatrie. Nog in 1983 verscheen een vijftiende druk. 

Bleuler werd geboren in de buurt van Zürich, waar hij ook medicijnen ging studeren. Ook studeerde hij in Parijs, Londen en München. Na zijn studie keerde hij terug naar Zürich en ging werken in het universiteitsziekenhuis Burghölzli. 

In 1886 werd Bleuler benoemd tot directeur van een psychiatrische kliniek in Rheinau. Deze kliniek werd in die tijd gezien als wat achtergebleven en ouderwets en Bleuler werkte er hard aan verbetering van de omstandigheden voor patiënten. 

In 1898 werd hij directeur van zijn oude ziekenhuis Burghölzli, waar hij onder anderen Carl Gustav Jung, Franz Riklin en Karl Abraham in dienst had. Ook zijn zoon Manfred Bleuler heeft hier later als psychiater gewerkt.

Zoals gezegd is Bleuler beroemd geworden door de naam schizofrenie en de afgrenzing hiervan van andere psychiatrische ziektebeelden. Hij was een van de eersten die een systematische beschrijving en classificatie van geestesziekten gaf. De schizofrenie was door Emil Kraepelin eerder dementia praecox (vroegtijdige dementie) genoemd en beschreven als een ziekte die op jonge leeftijd ontstaat en tot geestelijk verval leidt. Bleuler constateerde echter dat er niet altijd dementie optrad. Hij publiceerde een nieuwe definitie van de ziekte en gaf deze ook een andere naam: schizofrenie (gespleten geest). Ook de term autisme is van Bleuler afkomstig. Hij doelde hiermee op het verstoorde emotionele contact met anderen dat hij bij schizofrenen waarnam.

Interessant is dat Bleuler geheel tegen de visie van Kraepelin in geloofde dat er geen duidelijke grens is tussen een gezonde en een zieke geest. Hij nam bij mensen gedrag waar dat wel aan schizofrenie deed denken, maar niet ziekelijk genoemd kon worden. Hij beschouwde dit niet-ziekelijke gedrag meer als een persoonlijkheids- of karaktereigenschap (vgl. bv. schizotypische persoonlijkheidsstoornis). 



</doc>
