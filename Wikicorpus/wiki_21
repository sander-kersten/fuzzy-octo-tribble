<doc id="1626146" url="https://nl.wikipedia.org/wiki?curid=1626146" title="Luer-Lock">
Luer-Lock

Luer-Lock, of Luer Taper, is een wereldwijd gestandaardiseerd systeem dat lekvrije verbindingen mogelijk maakt tussen twee op elkaar aan te sluiten delen, die "male" (mannelijk) en "female" (vrouwelijk) worden genoemd. Dit systeem wordt vooral toegepast bij medische instrumenten, maar ook in bepaalde laboratoria. Het systeem is vernoemd naar Hermann Wülfing Luer, een ontwikkelaar van medische instrumenten in de 19e eeuw.

Er bestaan twee varianten van het Luer-Lock-systeem:

Luer-Lock is de schroefverbinding die ook in de afbeelding te zien is. Luer-Slip is een verbinding zonder schroefdraad, waarbij de "male" gewoon in de "female"-verbinding wordt gedrukt en de delen aan elkaar blijven vastzitten door wrijving.

Instrumenten met een van beide Luer-aansluitingen zijn wereldwijd verkrijgbaar. Het medische veld heeft vaak een voorkeur voor Luer-Lock, omdat dit een degelijker bevestiging is. Luer-Slip wil nog wel eens losschieten, wanneer er per ongeluk druk op wordt uitgeoefend. Het systeem wordt algemeen bij injectiespuiten en naalden gebruikt, maar heeft een breder toepassingsgebied, ook katheters en infuussystemen zijn vaak van Luer-Lock voorzien.


</doc>
<doc id="1626366" url="https://nl.wikipedia.org/wiki?curid=1626366" title="Viktor Ovtsjarenko">
Viktor Ovtsjarenko

Viktor Ivanovitsj Ovtsjarenko (Russisch: Виктор Иванович Овчаренко) (Dimitrovgrad, 5 februari 1943 - Moskou, 5 mei 2009) was een Russisch filosoof, socioloog, historicus en psycholoog.

Ovtsjarenko studeerde geschiedenis aan de Staatsuniversiteit van Wit-Rusland en volgde ook een opleiding filosofie. Hij maakte zijn doctoraat over een "Kritische analyse van de persoonlijkheidsanalyse in het psychoanalytisch systeem van Freud" en was sinds 1985 professor filosofie aan de Staatsuniversiteit van Moskou.

Op wetenschappelijk gebied situeerden de belangrijkste verwezenlijkingen van Ovtsjarenko zich op het gebied van het sociologisch psychologisme, de problemen van de persoonlijkheidspsychologie en de interpersoonlijke relaties; de inhoud, denkmodellen, geschiedenis, theorie en methodologie van de psychoanalyse en het post-freudisme; de menselijke dimensie van de wereldgeschiedenis, vervreemding en humanisme; de geschiedenis van de filosofie, sociologie en psychologie; de metafilosofie en de leermethoden van de filosofie. Hij toonde aan dat het ontstaan van een westerse en een oosterse versie van het conceptueel humanisme het resultaat was van een systematische filosofische activiteit in de oudheid.

Hij voerde ook onderzoek uit naar paradigma's en naar trends in het klassiek en modern sociaal denken. In 1990 legde hij de basis voor het "sociologisch psychologisme", "een concept dat betrekking heeft op de actie en interactie van sociale, groeps- en individuele psychische factoren en een voorwaarde is voor onderzoek en uitleg van sociale fenomenen en processen", aldus Ovtsjarenko zelf.

In 1993 begon Ovtsjarenko een campagne om de originelen of kopieën van documenten en materialen over de geschiedenis van de Russische psychoanalyse, terug te halen naar Rusland. In 1994 publiceerde hij een "psychoanalytisch glossarium" — de eerste uitgave in het Russisch van een woordenboek en referentiewerk over de geschiedenis van de psychoanalyse, met systematische gegevens over de geschiedenis van de psychoanalyse, ideeën en leidende figuren, terminologie, klassieke en moderne scholen en theorieën. 

Ovtsjarenko onderscheidde drie belangrijke fasen in de ontwikkeling van de klassieke psychoanalyse:

Ovtsjarenko heeft wetenschappelijke en filosofische begrippen geïntroduceerd als "sociologisch psychologisme", "conceptueel problematisch complex", "conceptueel problematische associaties", "verspreide rationele sfeer", "verspreide psychoanalytische sfeer" enzovoorts.




</doc>
<doc id="1626418" url="https://nl.wikipedia.org/wiki?curid=1626418" title="Kaishakunin">
Kaishakunin

Een kaishakunin (Japans 介錯人) is de benaming voor iemand die bij het uitvoeren van de rituele zelfmoord seppuku de taak had met een zwaard het hoofd van de persoon die seppuku pleegde vrijwel geheel af te hakken (vaak zodanig dat het nog net met een stuk vlees aan het lichaam vast zat) nadat deze zijn buik had opengesneden. Deze stap in het ritueel wordt "kaishaku" genoemd.

De rol van de kaishakunin was vooral om zowel de persoon die seppuku pleegde als de toeschouwers de pijnlijke langzame dood van het opensnijden van de buik te besparen. Het gebruik van een "kaishakunin" was normaal alleen voorbehouden aan hen die seppuku pleegden uit eergevoel. Zo kreeg bijvoorbeeld een krijgsheer die was verslagen in een oorlog en er daarom voor koos seppuku te plegen vaak een kaishakunin toegewezen, maar een samoerai die seppuku pleegde omdat hij een misdaad had begaan of zijn clan te schande gemaakt niet. De kaishakunin moest een ervaren zwaardvechter zijn om het hoofd precies ver genoeg af te kunnen hakken met een enkele slag. 

De kaishakunin was vaak een vriend van de samoerai die seppuku pleegde, of een tegenstander die dusdanig onder de indruk was van de samoerai's vechtkunst dat hij hem een laatste eer wilde bewijzen. 

De recentste kaishakunin van de 20e eeuw was Hiroyasu Koga, die schrijver Yukio Mishima (1925-1970) onthoofdde gedurende diens seppuku.



</doc>
<doc id="1626568" url="https://nl.wikipedia.org/wiki?curid=1626568" title="Cultuur van het leven">
Cultuur van het leven

De cultuur van het leven is een begrip dat in de ethiek gebruikt wordt in kwesties zoals de doodstraf, oorlog, anticonceptie, embyronaal stamcelonderzoek, abortus en euthanasie en waarbij men vertrekt vanuit het prinicpe dat het menselijk leven heilig en beschermenswaardig is vanaf de conceptie tot aan de natuurlijke dood. De term werd door paus Johannes Paulus II in 1993 voor het eerst gebruikt tijdens een bezoek aan de Verenigde Staten. Hij werkte dit begrip verder uit in zijn encycliek Evangelium Vitae (Evangelie van het Leven) (1995) en plaatste het daar tegenover de "cultuur van de dood".


</doc>
<doc id="1626720" url="https://nl.wikipedia.org/wiki?curid=1626720" title="Osteotomie">
Osteotomie

Een osteotomie is een orthopedisch chirurgische ingreep waarbij een stuk bot wordt doorgenomen. Osteotomie betekent letterlijk het doorsnijden van bot (Oud-Grieks: ὀστέον osteon: bot en τεμνω temnó: snijden). Meestal wordt dit gedaan om een misvorming of verkromming te corrigeren. Ook kan door middel van een osteotomie een verkeerde belasting van een gewricht worden opgeheven. De orthopedisch chirurg kan een botzaag of een beitel gebruiken om een osteotomie uit te voeren. Soms wordt het bot volledig doorgenomen en vervolgens in een andere stand tegen elkaar gebracht, soms wordt er enkel een wig (driehoekig stuk) weggenomen.

Osteotomieën kunnen bij alle pijpbeenderen worden uitgevoerd, bijvoorbeeld als er na trauma of door een ontwikkelingsstoornis een scheefstand ontstaat. Er zijn een paar specifieke aandoeningen waarbij een osteotomie een behandeling is.

Bij artrose van de knie (gonartose) is een osteotomie van het scheenbeen een veel voorkomende behandeling. Door de artrose wordt één deel (compartiment) van de knie vaak zwaarder belast doordat er O-benen (varusstand) of (zeldzamer) X-benen (valgusstand) ontstaan. Dit zorgt voor een vicieuze cirkel van zwaardere belasting, gevolgd door snellere slijtage, wat een verergering van de standsafwijking oplevert, wat weer leidt tot zwaardere belasting. Door een driehoekig stuk bot uit het scheenbeen te nemen, kan het been weer in normale stand komen te staan waardoor de slijtage minder snel gaat. Na het wegnemen wordt het bot met osteosynthesemateriaal vastgemaakt (met platen en schroeven). Dit wordt vaak bij relatief jonge patiënten gedaan, om de totale knievervanging door een prothese uit te stellen. Protheses hebben immers een beperkte levensduur.

Bij een grote valgusstandsafwijking (X-benen) wordt soms geen osteotomie op het scheenbeen, maar op het dijbeen uitgevoerd, om te zorgen dat de gewrichtsspeet horizontaal blijft.

Bij een hallux valgus wijst de grote teen richting de kleine teen. Bij deze standsafwijking kan, als conservatieve behandeling geen succes heeft, een operatie plaatsvinden. De wigosteotomieën kunnen zowel in de middenvoetsbeentjes als in de tenen zelf worden uitgevoerd.




</doc>
<doc id="1627006" url="https://nl.wikipedia.org/wiki?curid=1627006" title="2,4-dinitrotolueen">
2,4-dinitrotolueen

2,4-dinitrotolueen is een gele kristallijne vaste stof. Het is een derivaat van tolueen, met twee nitrogroepen in de ortho- en para-posities ten opzichte van de methylgroep. Het is de belangrijkste van de zes mogelijke dinitrotolueen-isomeren en dikwijls gebruikt men "dinitrotolueen" als synoniem voor 2,4-dinitrotolueen.

2,4-dinitrotolueen ontstaat door de nitrering van tolueen, waarbij in een eerste stap 2-nitrotolueen ontstaat en in een tweede stap dinitrotolueen. De omzetting naar 2-nitrotolueen verloopt met gewoon geconcentreerd zwavelzuur. De introductie van de eerste nitrogroep maakt de benzeenring minder gevoelig voor de volgende nitreringsreactie (de nitrogroep destabiliseert immers het intermediair gevormde carbokation) zodat voor de omzetting naar dinitrotolueen rokend zwavelzuur nodig is (waarmee overigens ook de eerste stap uitgevoerd kan worden). Trinitrotolueen of TNT wordt onder deze omstandigheden niet gevormd, daarvoor zijn zowel een hoge temperatuur als hoge druk nodig.

De oudste commerciële toepassingen van 2,4-dinitrotolueen waren in explosieven en voor de synthese van verfstoffen. Het werd aan explosievenmengsels zoals buskruit toegevoegd als weekmaker of geleermiddel. Omdat het toxisch en carcinogeen is, wordt dit nauwelijks meer gedaan. Dinitrotolueen kan wel verder worden genitreerd tot 2,4,6-trinitrotolueen (TNT).

Tegenwoordig wordt 2,4-dinitrotolueen vrijwel uitsluitend verwerkt tot 2,4-tolueendiisocyanaat (2,4-TDI), dat gebruikt wordt voor de productie van flexibele polyurethaanschuimen. Daartoe wordt 2,4-dinitrotolueen eerst gehydrogeneerd tot tolueen-2,4-diamine en dit amine wordt met fosgeen gereageerd tot 2,4-tolueendiisocyanaat.

2,4-dinitrotolueen is stabiel in normale omstandigheden maar ze kan hevig reageren met een base of een oxiderende of reagerende stof, of als ze aan het koken gebracht wordt. Ze is weinig oplosbaar in water en zeer oplosbaar in chloroform of tolueen.

Blootstelling aan de stof kan effecten hebben op het centraal zenuwstelsel, het hart- en vaatstelsel en het bloed, met als gevolg de vorming van methemoglobine.

De stof is carcinogeen en is mogelijk schadelijk voor de voortplanting. De stof is ook giftig voor waterorganismen.


</doc>
<doc id="1627920" url="https://nl.wikipedia.org/wiki?curid=1627920" title="Epoxiconazool">
Epoxiconazool

Epoxiconazool (ISO-naam) is een fungicide dat gebruikt wordt in de landbouw, onder meer voor de bescherming van suikerbieten en graanteelten tegen bladziekten, veroorzaakt door ascomyceten, basidiomyceten en deuteromyceten. Het wordt meestal verkocht als een geconcentreerde suspensie, die met water moet gemengd worden en dan verspoten. Het werkt zowel preventief als curatief.

Epoxiconazool behoort tot de triazool-fungiciden en is ontwikkeld door BASF, dat het verkoopt onder de merknaam "Opus" (dit is een suspensieconcentraat van epoxiconazool in solventnafta). De octrooibescherming op de stof is verlopen en er zijn ook andere producenten en leveranciers van producten met epoxiconazool op de markt, bijvoorbeeld Cheminova. Epoxiconazool wordt ook dikwijls gecombineerd met een ander fungicide.

Epoxiconazool is opgenomen in de lijst van gewasbeschermingsmiddelen die in de Europese Unie kunnen toegelaten worden. Producten met epoxiconazool, alleen of in combinatie met andere fungiciden, zijn in de meeste lidstaten van de Europese Unie erkend.

Epoxiconazool is weinig acuut toxisch voor de mens. Bij proeven op ratten werd een verhoogde kans op leverkanker vastgesteld, evenals effecten op de voortplanting, waaronder verminderde vruchtbaarheid. Uit in-vitro- en in-vivoproeven is gebleken dat epoxiconazool een endocriene disruptor is die kan aanleiding geven tot misvormingen bij de voortplanting.




</doc>
<doc id="1627983" url="https://nl.wikipedia.org/wiki?curid=1627983" title="Flutriafol">
Flutriafol

Flutriafol (ISO-naam) is een fungicide uit de groep van de triazolen. Het is een systemisch fungicide, dat wordt ingezet tegen schimmelziekten in de teelt van graangewassen en koolzaad. Het wordt op de bladeren verspoten en kan ook gebruikt worden om de zaden te beschermen.

Flutriafol werd rond 1981 geïntroduceerd door ICI (later Syngenta). In 2001 nam het Deense Cheminova de wereldwijde flutriafol business over van Syngenta. Cheminova verkoopt flutriafol onder de merknamen "Impact" (voor gebruik op de planten) en "Vincit" (voor behandeling van zaden).

Flutriafol is een zeer persistente stof in het milieu; een typische halveringstijd in de bodem is 1358 dagen. De stof is ook stabiel in water en hydrolyseert niet.

Flutriafol is niet opgenomen in de lijst van gewasbeschermingsmiddelen die in de Europese Unie kunnen toegelaten worden. De reden hiervoor is, dat de oorspronkelijke kennisgever vrijwillig de steun voor dit fungicide had ingetrokken. Lopende toelatingen moesten ten laatste op 31 december 2010 ingetrokken zijn.




</doc>
<doc id="1627994" url="https://nl.wikipedia.org/wiki?curid=1627994" title="Teodulo Topacio jr.">
Teodulo Topacio jr.

Teodulo Masangao Topacio jr. (30 november 1924) is een Filipijns wetenschapper die actief is op het gebied van de diergeneeskunde.

Topacio studeerde diergeneeskunde aan de University of the Philippines. Na het behalen van zijn Bachelor-diploma in 1951 vervolgde hij zijn studie aan de Michigan State University, waar hij in 1956 zijn Master-diploma behaalde. Zes jaar later promoveerde hij aan de Purdue University.

Topacio is sinds 1993 lid van The National Academy on Science and Technology, een orgaan dat de overheid adviseert op het gebied van de wetenschap. Hij werd in 2009 door president Gloria Macapagal-Arroyo benoemd tot Nationaal Wetenschapper van de Filipijnen voor zijn onderzoek naar de ziekte van Weil bij gedomesticeerde dieren. 


</doc>
<doc id="1628001" url="https://nl.wikipedia.org/wiki?curid=1628001" title="Mark Waer">
Mark Waer

Mark Jozef Albert Waer (Leuven, 10 maart 1951) is een Vlaams hoogleraar immunologie en van 1 augustus 2009 tot 31 juli 2013 rector van de KU Leuven.

Waer studeerde in 1976 "Magna cum laude" af als dokter in de geneeskunde, specialiseerde zich in de interne geneeskunde, met name in de nefrologie, en behaalde in 1983 een doctoraat aan de Katholieke Universiteit Leuven over "Immunological effects of fractionated total lymphoid irradiation on the induction of transplantation tolerance and in the treatment of autoimmune disorders". Van 1983 tot 1985 was hij een fellow aan de Stanford-universiteit.

In 1992 werd hij benoemd tot hoogleraar Immunologie aan de Faculteit Geneeskunde. Van 1998 tot 2005 was hij hoofdgeneesheer van het Universitair Ziekenhuis Leuven, een positie die hij ook combineerde met een adviesopdracht bij de Federale Minister Volksgezondheid. In 2005 werd hij vicerector Biomedische Wetenschappen in de ploeg van rector Marc Vervenne. In 2006 nam hij tot 2007 ad-interim de functie op van algemeen directeur van de universitaire ziekenhuizen. Sinds 2006 is hij ook voorzitter van de raad van bestuur van deze ziekenhuizen.

Zijn onderzoek spitst zich toe op de domeinen van transplantatie immunologie waaronder inductie van transplantatietolerantie, beenmergchimerisme, nieuwe immunosuppressiva, xenotransplantatie, tumorimmunologie waaronder immunologische afweermechanismes tegen kanker, graft versus leukemia effect en autoimmuniteit, meer specifiek het immuun mechanisme in experimentele modellen voor multiple sclerose, diabetes, Ziekte van Crohn en artritis.

Waer is lid van de Koninklijke Academie voor Geneeskunde en mede-uitgever van het tijdschrift "Transplantation".

Hij is gehuwd en heeft vier kinderen.

Op 8 mei 2009 werd Waer na een tweede stemronde door de universitaire gemeenschap van de KU Leuven met 54% van de stemmen verkozen tot rector.De tweede stemronde had volgende resultaat:

De verkiezing van vicerector Waer tot rector werd beschouwd als een keuze voor continuïteit.
Door zijn leeftijd kwam hij oorspronkelijk niet meer in aanmerking voor een tweede ambtstermijn, maar door een wijziging in 2012 mocht dit bij de rectorsverkiezingen van 2013 wel. Toch besliste Waer zich niet meer beschikbaar te stellen voor een herverkiezing. Hij werd opgevolgd door kerkjurist Rik Torfs.

Ter ondersteuning van zijn kandidatuur voor de functie van rector aan de KU Leuven publiceerde Waer op zijn website zijn programma onder de vorm van vijftien doelen voor een dynamisch beleid en bestuur met als thema's:



</doc>
<doc id="1628422" url="https://nl.wikipedia.org/wiki?curid=1628422" title="Cannachopper">
Cannachopper

Cannachopper is de naam van een onbemande miniatuurhelikopter die door de Nederlandse politie ingezet werd voor een door de "Taskforce Aanpak Georganiseerde Hennepteelt" georganiseerd persevenement in april 2009 in het kader van het beleidsprogramma "Versterking Aanpak Georganiseerde Hennepteelt". In dit evenement werd gesuggereerd dat dit middel ingezet zou worden om hennepplantages op te sporen.

De hennepplantage die tijdens het persevenement "gevonden" werd door het apparaat, bleek eerder met reguliere opsporingsmethodes gelokaliseerd te zijn en niet met de drone.

De SUAVE 7 werd na enkele jaren experimenteren niet meer in gebruik genomen omdat hij niet voldeed aan de eisen.

De SUAVE 7 werd gehuurd van High Eye BV die ook eigenaar was van de Cannachopper website.

Het media-evenement is onderdeel van de mediastrategie van de Taskforce Aanpak Georganiseerde Hennepteelt. De resulterende ingrepen in de aanpak van de hennepteelt worden ingezet in een salamitactiek met als einddoel het beëindigen van het gedoogbeleid in Nederland.



</doc>
<doc id="1628568" url="https://nl.wikipedia.org/wiki?curid=1628568" title="Daniël de Superville (1696-1773)">
Daniël de Superville (1696-1773)

Daniël de Superville (Rotterdam, 2 december 1696 - aldaar, 16 november 1773) was een Nederlandse arts die in 1742 de Universiteit van Erlangen stichtte. Hij diende als hoofd van deze Duitse universiteit tot 1748. De Superville schreef ook verschillende verhandelingen over anatomie.

Daniël de Superville kwam uit een geslacht van Franse hugenoten. Hij was de derde zoon van koopman Jacques (Jacob) de Superville en Marguérite Vettekeuken. Zijn oom was de uit Saumur naar Rotterdam gevluchte calvinistische theoloog Daniël de Superville (1657-1728), predikant van de Waalse gemeente in Rotterdam. De Superville schreef zich in aan de Universiteit van Leiden in 1719 maar was al een jaar eerder gepromoveerd aan de Universiteit van Utrecht op een dissertatie getiteld "Dissertatio de sanguine et sanguificatione". In 1722 trouwde hij in Leiden met Catharina Elisabeth le Comte en op 21 juni van dat jaar vertrok het stel naar Pruisen, waar hij in Stettin als lector anatomie en chirurgie aangesteld werd. 

Nadat hij koning Frederik II van Pruisen wist te genezen van oedeem, werd hij in 1738 werd hij aangesteld als lijfarts van markgravin Wilhelmina van Pruisen, zuster van koning Frederik II. Ook werd hij in 1739 toegelaten tot de Duitse keizerlijke academie van wetenschappen in Berlijn.

Superville ontwikkelde zich al snel tot een van de invloedrijkste adviseurs van Wilhelmina en haar man Frederik van Brandenburg. In 1743 richtte hij, op initiatief van Frederik van Brandenburg, een protestantse universiteit in Bayreuth op. Superville werd de eerste rector magnificus van de universiteit, maar toen deze een jaar later naar Erlangen verhuisde, benoemde Frederik van Brandenburg zichzelf tot rector magnificus. De Superville bleef aan als kanselier (directeur). De universiteit, nu Friedrich-Alexander-Universität Erlangen-Nürnberg, is vandaag de dag de op een na grootste universiteit van Beieren.

De Superville bleef hoofd van de universiteit tot 1748, toen hij (via Bremen en Braunschweig) weer terugkeerde naar Nederland, waar hij in Voorburg (een voorstad van Den Haag) ging wonen. In 1770, een jaar na de dood van zijn vrouw, hertrouwde hij. Uiteindelijk keerde hij weer terug naar zijn geboortestad Rotterdam, waar hij in 1773 overleed op 77-jarige leeftijd. De Superville werd begraven in de (in 1819 gesloopte) Vrouwekerk in Leiden, die destijds als Waalse kerk diende.


</doc>
<doc id="1628685" url="https://nl.wikipedia.org/wiki?curid=1628685" title="Musculus semimembranosus">
Musculus semimembranosus

De musculus semimembranosus of halfvliezige spier is een spier aan de achterzijde van het bovenbeen. Hij behoort samen met de musculus biceps femoris en de musculus semitendineus tot de hamstrings.

De spier is bi-articulair en loopt van het bekken naar het onderbeen. Hij is nauw verbonden met de musculus semitendineus. De spier heeft zowel een functie over het heup- als het kniegewricht. In het heupgewricht heeft deze spier retroflexie als functie, over het kniegewricht flexie en endorotatie. Zijn pees ligt in het kniegewricht dieper dan die van de musculus semitendineus, en splitst zich onder het "ligamentum collaterale mediale" in drieën. Deze driedelige aanhechting wordt ook wel de "pes anserinus profundus" genoemd.


</doc>
<doc id="1629185" url="https://nl.wikipedia.org/wiki?curid=1629185" title="Herstel (psychiatrie)">
Herstel (psychiatrie)

Herstel (vertaling van het Engelse "recovery") is een begrip uit de psychiatrie. In de psychiatrie wordt vanuit verschillende invalshoeken hulp geboden. Er wordt onderscheid gemaakt tussen klinisch herstel, sociaal herstel en persoonlijk herstel. 

Men spreekt over behandeling als men gericht is op klinisch herstel. Bij behandeling veronderstelt men een stoornis en werkt men toe naar het terugdringen van die stoornis vooral door het verminderen van de symptomen. 

Men spreekt over rehabilitatie als niet de behandeling van de stoornis centraal staat, maar de gevolgen van de stoornis op het functioneren in het dagelijkse leven. Rehabilitatie richt zich op het vergroten van het activiteitenrepertoire en op participatie. 

De "herstelbenadering", die gericht is op persoonlijk herstel, benadrukt de eigen ervaring van de persoon die lijdt onder de psychische aandoening. 

Uit Boston in de Verenigde Staten is de "recovery-beweging" afkomstig die zich deels afzet tegen de gangbare psychiatrische denkbeelden. Ze is ontstaan omdat volgens sommige patiënten medici te veel blijven steken in het 'medische model'. Ze zouden vooral gericht zijn op diagnostisering en stabilisatie van de patiënt. De beweging onderstreept dat niet alle ernstige psychiatrische aandoeningen chronisch en blijvend zijn. Ook in Nederland vindt de "herstelbenadering" binnen de psychiatrie enige opgang.

William Anthony, directeur van het "Boston Center for Psychiatric Rehabilitation" en leidinggevende in het onderzoek naar recovery, gaf in 1993 de volgende veelgebruikte definitie van herstel bij een psychiatrische aandoening volgens de recovery-beweging: 


</doc>
<doc id="1629532" url="https://nl.wikipedia.org/wiki?curid=1629532" title="Johan Sasse">
Johan Sasse

Johan Sasse (1862-1916) was een Nederlandse arts en een van de grondleggers van de fysische antropologie in Nederland. Hij behaalde zijn titel in 1888, maar moest daarna enkele jaren rust houden vanwege zijn zwakke gezondheid. In deze periode schreef hij een dissertatie over Zeeuwse schedels. Zijn interesse in relatief geïsoleerde gemeenschappen, waar volgens hem de lokale raseigenschappen het best zouden zijn geconserveerd, bracht hem naar Urk en in 1912 naar Terschelling om lichaamsmetingen en onderzoek naar raszuiverheid te verrichten.

Sasse werkte tot 1908 als praktiserend arts in Zaandam. Hij was secretaris van de Commissie voor Ethnologie en medeoprichter van de Nederlandsche Anthropologische Vereeniging.

Onlangs zijn de nagenoeg vergeten schriften met veldwerkaantekeningen en een doos met foto's van Sasses onderzoek op Terschelling teruggevonden in de Universiteitsbibliotheek Leiden.




</doc>
<doc id="1629984" url="https://nl.wikipedia.org/wiki?curid=1629984" title="Willy Gepts">
Willy Gepts

Willy Gepts (Antwerpen, 11 maart 1922 - aldaar, 31 januari 1991) was een doctor in de geneeskunde die onderzoek deed naar diabetes. 

Hij toonde door onderzoek van weefsel aan, dat diabetes type 1 een autoimmuunziekte is. In 1965 publiceerde hij daarover "Pathologic anatomy of the pancreas in juvenile diabetes mellitus" in het vaktijdschrift "Diabetes".

Hij lag als voorzitter van de Operationele Groep Campus Jette van de Vrije Universiteit Brussel mee aan de basis van de uitbouw van de medische campus van de VUB in Jette en het universitaire ziekenhuis in Jette, was hoofd van de dienst Pathologische Ontleedkunde in het Brugmannziekenhuis en in het Universitair Ziekenhuis Brussel en was ook voorzitter van de "European Association for the Study of Diabetes", directeur van de Koningin Elisabeth-stichting en lid van de Koninklijke Academie voor Geneeskunde van België en van verschillende commissies van het Nationaal Fonds voor Wetenschappelijk Onderzoek. 

Van 1974 tot 1979 was hij vice-rector van de Vrije Universiteit Brussel.



</doc>
<doc id="1630596" url="https://nl.wikipedia.org/wiki?curid=1630596" title="Disolact lactase">
Disolact lactase

Disolact is een lactase-enzympreparaat dat in Nederland bij de apotheek zonder recept verkrijgbaar is.
Disolact wordt als capsules afgeleverd.

Mensen met een lactose-intolerantie verdragen geen lactose of melksuiker. Voor veel van hen levert dit geringe klachten op zoals winderigheid, misselijkheid en lichte buikpijn. Mensen met een ernstigere mate van lactose- intolerantie ervaren klachten welke ook wel eens verward worden met IBS/spastische darm. Door het gebruik van lactasepreparaten kunnen de klachten van de lactose-intolerantie verminderen of zelfs voorkomen worden. Het nadeel is wel dat bij elke inname van lactosebevattende producten zoals melk, zachte kaas, vla, en dergelijke, een dosering ingenomen dient te worden.


</doc>
<doc id="1631258" url="https://nl.wikipedia.org/wiki?curid=1631258" title="Jean-Pierre Deserf">
Jean-Pierre Deserf

Jean-Pierre Deserf (15 december 1949) is een Waals politicus voor de Franstalige partij Mouvement Réformateur. Hij is een doctor in de geneeskunde en een voormalig provinciegedeputeerde voor Waals-Brabant.

Deserf werd geboren in het naoorlogse Vlaanderen als zoon van Maurice Deserf, ambtenaar bij het ministerie van Landbouw, die op een steenworp van de taalgrens en Wallonië woonde, en een Waalse moeder. Hij studeerde aan de Katholieke Universiteit Leuven, waar hij in 1976 afstudeerde als doctor in de geneeskunde. In het begin van het jaar 1989 werd hij verkozen in het gemeentebestuur van Bevekom en benoemd tot eerste schepen van dezelfde stad. Deze functie zou hij tot in het begin van het jaar 1995 bekleden waarna hij verkozen werd als provincieraadslid werd voor de -toen pas opgerichte- provincie Waals-Brabant. Tegelijkertijd bleef hij in de gemeenteraad van Bevekom zetelen als zijnde gemeenteraadslid. In de maand juni van het jaar 1999 werd hij benoemd tot provinciegedeputeerde toen Pierre Bouchard naar het Waals parlement verhuisde. Hij kreeg de volgende bevoegdheden: toerisme, folklore, sport, veiligheid van de wegen, landbouw en het provinciaal domein "bois du rêves". Sinds de provincieraadsverkiezingen van 2012 zetelt hij niet meer in de deputatie, maar wel in de provincieraad, voor zijn vierde opeenvolgende mandaat. Hij verkreeg van het provinciebestuur de titel ereprovinciegedeputeerde van Waals-Brabant en werd gedurende deze legislatuur ondervoorzitter van de provinicieraad.

Hij heeft een dochter, Isabelle Deserf, die zich ook politiek engageert en sinds 2006 schepen is te Bevekom.

Deserf bekleedt tal van bestuursfuncties in lokale verenigingen, zoals het voorzitterschap van de organisaties "Loisirs et Agréments de l'Entité de Beauvechain", "Taxi Seniors Beauvechain", "Cercle royal l'Avenir" en de "Fédération nationale des Combattants de Mille".


</doc>
<doc id="1631725" url="https://nl.wikipedia.org/wiki?curid=1631725" title="Thoracotomie">
Thoracotomie

Een thoracotomie (Oud-Grieks: θώραξ thorax: borst en τεμνω temeo: snijden) is een chirurgische ingreep waarbij de borstkas wordt geopend. Dit wordt gedaan om de organen in de borst, zoals het hart, de longen, slokdarm of aorta te bereiken. Om in de thorax te komen moeten verschillende spieren van de borstkas worden doorsneden. In sommige gevallen worden ook botstructuren, met name het borstbeen doorgezaagd. 


</doc>
<doc id="1631821" url="https://nl.wikipedia.org/wiki?curid=1631821" title="Sint Lucas Andreas Ziekenhuis">
Sint Lucas Andreas Ziekenhuis

Het Sint Lucas Andreas Ziekenhuis is een christelijk ziekenhuis in Amsterdam Nieuw-West. Het ziekenhuis is ontstaan uit een fusie tussen het "Sint Lucas Ziekenhuis" en het "Andreas Ziekenhuis" op 1 januari 1996. Deze beide voorlopers van het Sint Lucas Andreas Ziekenhuis hebben elk een lange geschiedenis.

Op 1 maart 2013 fuseerde het Sint Lucas Andreas Ziekenhuis in bestuurlijk opzicht met het Onze Lieve Vrouwe Gasthuis (OLVG). De namen van de beide ziekenhuizen bleven hetzelfde en ook de meeste afdelingen bleven intact tot 2015 toen het Sint Lucas Andreas werd hernoemd tot OLVG locatie West en het Onze Lieve Vrouwe Gasthuis tot OLVG locatie Oost.

Het Sint Lucas is voortgekomen als dependance van het Onze Lieve Vrouwe Gasthuis. Het werd kort na de Tweede Wereldoorlog opgericht in de nieuwe Westelijke Tuinsteden van Amsterdam. Het ontbrak in deze wijken zoals Slotervaart, Geuzenveld en Osdorp tot die tijd aan een ziekenhuisdekking. Het gebouw aan de Jan Tooropstraat werd in 1966 in gebruik genomen. Het werd in juni 1968 officieel geopend door Prins Bernhard. Het pand werd gezien als tijdelijk en was tegen lage kosten gebouwd. In 1982 werd de dependance van het OLVG uiteindelijk zelfstandig.

Het Andreas Ziekenhuis is voortgekomen uit de Nederlandse Hervormde Diaconessen Inrichting (NHDI), die werd opgericht in 1891. Indertijd werd de zorg voor zieken voornamelijk door diaconessen uitgevoerd vanuit de kerken. De NHDI begon vanuit een ziekenhuis aan de Keizersgracht, maar verhuisde in 1912 wegens ruimtegebrek naar een locatie op de Overtoom, destijds aan de rand van de stad. Toen deze locatie te klein was geworden werd in 1969 aan de Theophile de Bockstraat een nieuw ziekenhuis gebouwd, naar ontwerp van architect Marius Duintjer. Als naam werd gekozen voor het "Andreas Ziekenhuis", om de christelijke achtergrond te benadrukken.

Het kleinere Andreas Ziekenhuis raakte echter in problemen en dreigde te moeten sluiten. Het Sint Lucas wilde juist uitbreiden en zo werd de fusie in 1996 een feit. Het gebouw van het Sint Lucas aan de Jan Tooropstraat bleek de tand des tijds een stuk beter doorstaan te hebben dan vooraf bij de bouw gepland. Het gebouw bleef na renovatie in gebruik, en werd uitgebreid met nieuwbouw. Het gebouw van het Andreas Ziekenhuis werd in 2005 gesloopt, waarna hier de nieuwbouwwijk Andreas Ensemble verrees.

Het logo van het ziekenhuis kent de woorden "Lucas" en "Andreas", samengevoegd met drie verticale kruisen, als in het Amsterdamse stadswapen. Het bovenste kruis heeft een "L"-vorm (verwijzend naar "Lucas"), het middelste is een plusteken, en het onderste een Andreaskruis.



</doc>
<doc id="1631987" url="https://nl.wikipedia.org/wiki?curid=1631987" title="Merle">
Merle

Merle is een patroon op de vacht die bij sommige hondenrassen voorkomt. Er zijn meerdere kleuren die als "merle" worden beschreven:

"Blue merle" komt vooral voor bij hondenrassen met herderafkomst, zoals de Schotse herdershond, Border Collie, Welsh corgi Cardigan en de Australische herder, maar ook bij staande honden zoals de dunker,de Chihuahua, de Dashond, de Pyrenese Herdershond, de Dwergkeeshond, Beauceron en de Duitse Dog

Merle is een vachtpatroon dat voorkomt bij verschillende rassen, met name de Alpha Blue Blood Bulldog, Australische Herder, en verschijnt ook in andere rassen, inclusief in de Australische Koolie, Shetland Sheepdog, diverse Collies, Cardigan Welsh Corgi, Pyrenese Herdershond, Bergamasco, Old English Sheepdog, en de Catahoula Leopard Dog. Bij Dashonden wordt een merle vacht "dapple" genoemd. De kleur komt ook voor bij Dwergkeeshonden en bij Chihuahuas, dit wordt weliswaar afgekeurd door de FCI rasstandaarden. Het feit dat exemplaren van deze twee rassen dit vachtpatroon heben kan een indicatie zijn dat er een kruising is gebeurd met een ander ras. Bij de Cocker Spaniel wordt het vachtpatroon wel goedgekeurd, alhoewel het foutief vermeld wordt als een 'vachtkleur'. Het merle-gen speelt ook een rol in het uitbrengen van het harlekijn vachtpatroon bij Duitse Doggen en Beaucerons. 

Honden met twee exemplaren van het merle-gen hebben een verhoogde kans om doof geboren te worden. De Britse Kennel Club erkend het gezondheidsrisico dat in verband staat met homozygote merles en is sinds 2013 gestopt met het registreren van puppies die voortkomen van een merle paar. Het paren van twee merles is momenteel verboden in slechts drie rassen. Uit recent onderzoek blijkt dat de meerderheid van de gezondheidsproblemen optreden bij honden die drager zijn van zowel het merle-gen als ook het bicolor-gen. Het bicolor-gen uit zich als witte vlekken in de vacht van de hond.

De onderdrukking van pigmentcellen (melanocyten) in de iris en in de stria vascularis van het slakkenhuis (binnenoor) leidt tot blauwe ogen en doofheid. Een auditief-pigmentatieaandoening bij mensen, het Syndroom van Waardenburg, weerspiegelt een deel van de problemen die geassocieerd worden met heterozygote en homozygote merle honden. Bijgevolg wordt er nu genetisch onderzoek gedaan bij merle honden met als doel een beter begrip te krijgen van de genetische basis van deze menselijke aandoening.

Honden met een homozygoot merle-gen hebben vaak visuele en auditieve problemen. Deze honden worden soms aangeduid als "dubbel merle" en ook soms incorrect als "dodelijk wit". De oogaandoeningen omvatten microphthalmie, aandoeningen die verhoogde oogdruk veroorzaken, en onder andere ook colobomas. Dubbel merles kunnen doof of blind of zowel doof als blind zijn, en kunnen drager zijn van oogaandoeningen in blauwe ogen. Op dit moment zijn er geen studies gedaan die bewijzen of het merle-gen de ogen beïnvloedt en bijgevolg blindheid veroorzaakt.

In een studie waarbij 38 teckels onderzocht werden door een Duitse onderzoeker, werd er gedeeltelijk gehoorverlies vastgesteld bij 54.6% van de dubbel merles en bij 36.8% van de 'enkele merles'. 1 op de 11 (9.1%) van de dubbel merles was volledig doof terwijl geen van de enkele merles gehoorproblemen hadden. In een andere studie die werd uitgevoerd door de Texas A&M University blijkt dat uit 22 dubbel merles, er 8 volledig doof waren en 2 honden doof waren aan één oor. Uit 48 enkele merles was er slechts één hond doof aan één oor en geen enkele hond was volledig doof. In nog een andere studie waarin 70 honden getest werden, waaronder 15 Catahoula Curs, waren 4 van de 15 Catahoulas doof alsook 86% van de overige geteste dubbel merles van andere rassen.


</doc>
<doc id="1631988" url="https://nl.wikipedia.org/wiki?curid=1631988" title="Cholera-uitbraak in Zimbabwe in 2008-2009">
Cholera-uitbraak in Zimbabwe in 2008-2009

De Cholera-uitbraak in Zimbabwe in 2008-2009 is een epidemie van cholera in Zimbabwe die begon in augustus, zich verspreidde door het land, en zich uitbreidde naar Botswana, Mozambique, Zuid-Afrika en Zambia. Op 16 april 2009 waren er 96.591 gemelde gevallen en 4201 doden, hierdoor is het de dodelijkste Afrikaanse cholera-uitbraak in de laatste vijftien jaar. De Zimbabwaanse regering verklaarde de noodtoestand en vroeg om Internationale hulp.

Meerdere Internationale instanties hebben hulp gegeven, financiering voor water, sanitaire voorzieningen en hygiëne programma's, epidemie reactie en de levering van essentiële geneesmiddelen kwam van verschillende regeringen en trans-gouvernementele organisaties.


</doc>
<doc id="1632424" url="https://nl.wikipedia.org/wiki?curid=1632424" title="Stichting Centrum '45">
Stichting Centrum '45

De Nederlandse Stichting Centrum '45, gevestigd te Oegstgeest, noemt zichzelf "het landelijk instituut voor specialistische diagnostiek en behandeling van psychotraumaklachten ten gevolge van vervolging, oorlog en geweld." De clientèle bestaat onder meer uit getroffenen van de Tweede Wereldoorlog, veteranen, vluchtelingen, asielzoekers en mensen die tijdens de uitoefening van hun beroep getraumatiseerd zijn geraakt.

De in 1971 opgerichte "Stichting Centrum Post-concentratiekamp Syndroom" kreeg de huidige naam in 1973 bij de opening van het nieuwe gebouw. Prof. Jan Bastiaans was nauw betrokken bij de totstandkoming van het centrum, dat zich toen nog hoofdzakelijk richtte op getroffenen van de Tweede Wereldoorlog, meer specifiek patiënten met wat toen het KZ-syndroom werd genoemd.





</doc>
<doc id="1632521" url="https://nl.wikipedia.org/wiki?curid=1632521" title="CA 125">
CA 125

CA 125 ("cancer antigen 125") is een mucine glycoproteïne en staat ook wel bekend als "mucin 16". CA 125 wordt gevonden in foetaal weefsel (in de epitheel cellen van het coeloom). CA 125 wordt in de geneeskunde gebruikt als tumormarker. 

CA 125 wordt toegepast bij patiënten met een ovariumcarcinoom (eierstokkanker) en dan met name voor het vervolgen van de respons op behandeling en voor het voorspellen van de prognose van de patiënt. Voordat de patiënt start met de behandeling wordt een uitgangswaarde voor CA 125 gemeten in het bloed. Tijdens de behandeling wordt vervolgens nog een aantal maal de CA 125 waarde gemeten om het succes van de behandeling te volgen. Als de CA 125 waarde daalt dan betekent dat over het algemeen dat de kanker reageert op de behandeling. Hierbij is het belangrijk hoe snel de CA 125 waarde daalt, hoe sneller deze waarde daalt, des te groter is de kans dat de kanker goed reageert op de behandeling. Echter dit is geen garantie dat de ziekte niet meer terugkomt. Na de behandeling kan CA 125 gemeten worden om te volgen of de tumor weg blijft. 

CA 125 kan niet gebruikt worden om ovariumkanker op te sporen (screening). Dit heeft twee belangrijke oorzaken:
Andere aandoeningen waarbij CA 125 verhoogd kan zijn, zijn onder andere: longkanker, borstkanker en darmkanker, maar ook bij goedaardige aandoeningen zoals endometriose, levercirrose of ontstekingen van vliezen (buikvlies, longvlies of het hartzakje). Ook kan CA 125 verhoogd zijn bij zwangerschap en tijdens de menstruatie. Het feit dat CA 125 onder diverse omstandigheden verhoogd kan zijn, geeft ook aan waarom deze tumormarker niet gebruikt kan worden om te screenen voor ovariumkanker. 

In het algemeen geldt voor tumormarkers dat deze alleen worden gebruikt om de kanker te vervolgen bij de patiënt. Tumormarkers zijn niet geschikt om te gebruiken voor het screenen van patiënten op de aanwezigheid van kanker. 



</doc>
<doc id="1632551" url="https://nl.wikipedia.org/wiki?curid=1632551" title="CA 15-3">
CA 15-3

CA 15-3 ("cancer antigen 15-3") is een mucine glycoproteïne en staat ook wel bekend als mucin 1. CA 15-3 wordt geproduceerd door cellen van het melkklierweefsel van de borst, maar kan ook worden geproduceerd door kankercellen. CA 15-3 komt in kleine hoeveelheden voor in het bloed, maar wanneer het door kankercellen wordt gevormd, komen er veel grotere hoeveelheden CA 15-3 in het bloed. CA 15-3 wordt in de geneeskunde gebruikt als tumormarker.

CA 15-3 wordt toegepast bij patiënten met borstkanker en dan met name voor het vervolgen van de respons op behandeling of om te controleren of de tumor na de behandeling eventueel terugkomt. De test kan alleen gebruikt worden bij patiënten met borstkanker die ook daadwerkelijk een verhoogde CA 15-3 waarde in hun bloed hebben. Als de hoeveelheid CA 15-3 in het bloed tijdens de behandeling afneemt, betekent dat over het algemeen dat de kanker reageert op de behandeling. Om een verlaging goed vast te kunnen stellen, is het van belang dat de arts voorafgaand aan de behandeling de CA 15-3 waarde heeft bepaald. Na de behandeling kan CA 15-3 gemeten worden om te volgen of de tumor weg blijft.
CA 15-3 kan niet gebruikt worden om vroegtijdig bij patiënten borstkanker op te sporen (screening). Dit heeft twee belangrijke oorzaken:
Andere aandoeningen waarbij CA 15-3 verhoogd kan zijn, zijn onder andere: darmkanker en longkanker, maar ook bij goedaardige aandoeningen zoals bij gynaecologische aandoeningen en bij nierfalen. Ook kan CA 15-3 verhoogd zijn tijdens de zwangerschap. Het feit dat CA 15-3 onder diverse omstandigheden verhoogd kan zijn, geeft ook aan waarom deze tumormarker niet gebruikt kan worden om te screenen voor borstkanker. 

In het algemeen geldt voor tumormarkers dat deze alleen worden gebruikt om de kanker te vervolgen bij de patiënt. Tumormarkers zijn niet geschikt om te gebruiken voor het screenen van patiënten op de aanwezigheid van kanker. 



</doc>
<doc id="1632605" url="https://nl.wikipedia.org/wiki?curid=1632605" title="CA 19-9">
CA 19-9

CA 19-9 (cancer antigen 19-9) is een glycolipide van 36 kilodalton (kD). Deze stof is aanwezig in normaal alvleesklierweefsel en op het epitheel van de maag en de galblaas. CA 19-9 kan - in grotere hoeveelheden - geproduceerd worden door sommige soorten kankercellen en wordt daarom in de geneeskunde gebruikt als tumormarker.

CA 19-9 wordt gemeten bij patiënten met alvleesklierkanker (pancreaskanker) en dan met name om het effect van behandeling in het verloop van de tijd te kunnen volgen.
De test kan alleen gebruikt worden bij patiënten met alvleesklierkanker die ook daadwerkelijk een verhoogde CA 19-9-waarde in hun bloed hebben. Als de hoeveelheid CA 19-9 in het bloed voor de behandeling verhoogd was en tijdens de behandeling afneemt, betekent dat over het algemeen dat de kanker reageert op de behandeling.

CA 19-9 kan ook gebruikt worden als ondersteunend bewijs bij het stellen van de diagnose alvleesklierkanker. Als de arts vermoedt dat de patiënt alvleesklierkanker heeft, wordt CA 19-9 meestal bepaald in het bloed, in combinatie met beeldvormende technieken zoals een CT-scan of echografie.

De marker kan echter niet toegepast worden voor screeningsdoeleinden. Dit heeft twee belangrijke oorzaken:


</doc>
<doc id="1633126" url="https://nl.wikipedia.org/wiki?curid=1633126" title="Maurice Raynaud (arts)">
Maurice Raynaud (arts)

Auguste G. Maurice Raynaud (Parijs, 10 augustus 1834 – Parijs, 29 juni 1881) was een Frans medicus naar wie het syndroom van Raynaud, de ziekte van Raynaud en het fenomeen van Raynaud genoemd zijn.


</doc>
<doc id="1633180" url="https://nl.wikipedia.org/wiki?curid=1633180" title="Hemospermie">
Hemospermie

Hemospermie of hematospermie is een aandoening waarbij bloed in het sperma voorkomt. Deze aandoening komt vaak voor, maar heeft meestal geen ernstige oorzaak. Zo kan er een bloedvaatje in de testikel of in de bijbal geknapt zijn.


Zeldzamer

De arts zal de patiënt grondig onderzoeken en de gevonden oorzaak behandelen. Als er niets gevonden wordt, zal hij bij jonge mannen (onder de 40) eerst een drietal maanden afwachten. Bij jonge mannen verdwijnt het bloed meestal binnen de maand.

Mannen boven de 40, waarbij geen oorzaak wordt gevonden, moeten een uitgebreid onderzoek ondergaan om er zeker van te zijn dat er niets over het hoofd wordt gezien.

Vaak is het aan te raden een veertiendaagse rustkuur (zonder zaadlozing) in te lassen.


</doc>
<doc id="1633446" url="https://nl.wikipedia.org/wiki?curid=1633446" title="Fructosamine">
Fructosamine

Fructosamine is een stof die gevormd wordt door een reactie tussen fructose en ammoniak of een amine. Het behoort bijgevolg tot de stofklasse der aminosuikers. Fructosamines worden ook gevormd wanneer de carbonylgroep van glucose reageert met de aminogroep van een eiwit. Fructosamines die worden gevormd uit eiwitten die in het bloed aanwezig zijn (voornamelijke albumine) worden ook wel geglycosyleerd serumeiwit genoemd, of soms geglycosyleerd albumine. 

Fructosamines kunnen gebruikt worden om de glucoseconcentratie te bepalen over een langere periode en zo te beoordelen of glucosespiegels bij diabetici onder controle zijn over een langere tijd. Het is namelijk zeer belangrijk om te weten wat de gemiddelde bloedsuikerconcentratie van de afgelopen weken is geweest aangezien een langdurig verhoogd bloedsuiker kan leiden tot complicaties. Als het glucosegehalte in het bloed langdurig verhoogd is, zoals bij patiënten met diabetes, kunnen glucosemoleculen aan eiwitten binden. In een klinisch chemisch laboratorium kan de hoeveelheid fructosamine in het bloed gemeten worden. Vroeger werd dit als parameter gebruikt bij het controleren van diabetespatiënten. Tegenwoordig wordt HbA als parameter gebruikt. Het gehalte fructosamine geeft de gemiddelde bloedsuiker van de afgelopen 2-3 weken weer, terwijl het HbA dit van de afgelopen 8-10 weken weergeeft. Bovendien overlappen de referentiewaarden van fructosamine de waarden van diabetici. Gezonde mensen hebben een fructosamine waarden in het bloed tussen 205 tot 285 μmol/l en diabetici tussen 228 en 563 μmol/l. 

Streefwaarde van het HbA1C bij diabetespatiënten is 53 mmol/mol of lager (in oude eenheden 7% of lager). Een reden om een fructosamine te bepalen is als de HbA1c waarde niet betrouwbaar is zoals bijvoorbeeld bij patiënten die instabiele hemoglobinemoleculen hebben of een verhoogde afbraak van rode bloedcellen zoals bij hemoglobinopathie of hereditaire sferocytose.



</doc>
<doc id="1633550" url="https://nl.wikipedia.org/wiki?curid=1633550" title="Dimethyldisulfide">
Dimethyldisulfide

Dimethyldisulfide is een kleurloze tot lichtgele, vluchtige, ontvlambare, vloeibare organische zwavelverbinding met een karakteristieke geur van look. Het wordt ook aangemaakt door planten van het geslacht van de kruisbloemenfamilie.

Dimethyldisulfide wordt industrieel geproduceerd door de reactie van methaanthiol met elementaire zwavel, in de aanwezigheid van een basische katalysator, zoals een amine of een anionenwisselaarhars. Bij de reactie wordt waterstofsulfide vrijgezet:

Hogere polysulfiden (CH-S-CH) kunnen als nevenproduct gevormd worden: het reactieproduct wordt daarom gezuiverd door destillatie.

In olieraffinaderijen wordt dimethyldisulfide ingezet voor de activering van katalysatoren van "hydrotreating"-processen, meer bepaald "hydrodesulfurization" (ontzwaveling met behulp van waterstofgas). Het dient tevens om de vorming van cokes te voorkomen in stoomkrakers.

Dimethyldisulfide is toegelaten als smaakstof in sommige voedingsmiddelen en wordt het gebruikt als corrosie-inhibitor in sommige productieprocessen van ijzer.

Arkema (de grootste producent van dimethyldisulfide) wil het gebruiken als alternatief voor methylbromide in de landbouw, namelijk voor het begassen van de bodem om die vrij te maken van nematoden, schimmels en onkruid vóór het planten van de landbouwgewassen. Arkema heeft voor dit product, met merknaam "Paladin", in 2007 een registratieaanvraag gedaan bij het Amerikaanse Environmental Protection Agency, en verkreeg toelating voor experimenteel gebruik in bepaalde staten van de Verenigde Staten.



</doc>
<doc id="1633610" url="https://nl.wikipedia.org/wiki?curid=1633610" title="Cyflufenamide">
Cyflufenamide

Cyflufenamide (ISO-naam) is een relatief nieuw fungicide, voor de bestrijding van echte meeldauw op onder meer graangewassen. De stof is ontwikkeld door het Japanse bedrijf Nippon Soda Co. (Nisso), dat er in 1994 en 1995 in Japan octrooien voor aanvroeg. Een Europees octrooi werd bekomen in 1997.

Het middel werd in 2002 in Japan voor het eerst geregistreerd. Onder de merknaam "Pancho" bracht Nippon Soda in 2003 een combinatie uit van cyflufenamide en triflumizool; dit om mogelijke vroege resistentievorming te vermijden. Dit middel wordt gebruikt op onder meer komkommer, aardbeien en aubergine.

In de Europese Unie konden de lidstaten producten met cyflufenamide voorlopig erkennen, in afwachting van een beslissing van de Europese Commissie over het al dan niet opnemen van de stof in de lijst van toegelaten gewasbeschermingsmiddelen. Het aanvraagdossier werd op 2 september 2003 door de Commissie volledig verklaard. Op 30 januari 2006 ontving de Commissie een ontwerprapport over de risicobeoordeling van de stof, waarna bijkomende gegevens bij de aanvrager werden opgevraagd. Omdat de eerste risicobeoordeling geen verontrustende resultaten opleverde, mochten de lidstaten voorlopige erkenningen verlengen tot niet later dan 29 april 2010. De definitieve beslissing om cyflufenamide toe te laten kwam op 30 november 2009. De toelatingsperiode gaat in op 1 april 2010 en duurt 10 jaar.

In België is het product "Nissodium", een olie-in-water-emulsie met 50 g/L cyflufenamide, erkend voor gebruik op tarwe, gerst, rogge en triticale. In het Verenigd Koninkrijk wordt de merknaam "Cyflamid" gebruikt.

In de Verenigde Staten heeft Nippon Soda Co. in 2009 een registratieaanvraag ingediend bij het Environmental Protection Agency voor cyflufenamide met als merknaam "Miltrex".

Cyflufenamide blijkt een apart werkingsmechanisme te hebben, dat verschilt van dat van bestaande fungiciden. Het vertoont een lange werking en is ook actief in de dampfase.



</doc>
<doc id="1633700" url="https://nl.wikipedia.org/wiki?curid=1633700" title="Ganglion spinale">
Ganglion spinale

Het ganglion spinale, (meerv. "ganglia spinalia" ), spinale ganglion of ruggenmergszenuwknoop is een verdikking van de zenuwbaan (sensorische zenuwvezel) aan de rugzijde van de ruggenmerg. Hier liggen de cellichamen van sensorische neuronen.


</doc>
<doc id="1634122" url="https://nl.wikipedia.org/wiki?curid=1634122" title="Bernhard Bang">
Bernhard Bang

Bernhard Laurits Frederik Bang (Sorø, 7 juni 1848 - Kopenhagen, 22 juni 1932), was een Deense dierenarts. Hij werd bekend door de ontdekking in 1897 van Brucella abortus, ook wel Bangs bacil genoemd, de verwekker van de besmettelijke ziekte van Bang. Tegenwoordig staat de ziekte bekend als brucellose. Bij vee veroorzaakt de bacterie miskramen (abortus bang). Bij de mens heet het beeld van brucellose ook wel in het Latijn "febris undulans".

Bang studeerde af als dierenarts in 1880 en werkte daarna als docent aan het Koninklijke Diergeneeskundige en landbouwuniversiteit van Denemarken. Later werd hij daar directeur. Bang was ook diergeneeskundig adviseur van de Deense regering.

Voor zijn bijdragen aan de diergeneeskunde ontving Bang in 1921 een eredoctoraat van de diergeneeskundige faculteit van de Universiteit Utrecht.

Bang is bekend om zijn werk voor:




</doc>
<doc id="1634461" url="https://nl.wikipedia.org/wiki?curid=1634461" title="Landkaarttekening">
Landkaarttekening

Een landkaarttekening is een patroon bestaande uit lijnen en vlekken dat doet denken aan een landkaart. Landkaarttekeningen komen bij veel verschillende dieren en planten voor, sommige soorten hebben er hun Nederlandse of wetenschappelijke naam aan te danken. Een voorbeeld is de landkaartschildpad ("Graptemys geographica"), de soortaanduiding "geographica" betekent 'kaart' in het Latijn.



</doc>
<doc id="1634466" url="https://nl.wikipedia.org/wiki?curid=1634466" title="Nettekening">
Nettekening

Een nettekening of reticulatie is een patroon dat uit lijnen bestaat en dat daardoor doet denken aan een net. Nettekening kan algemeen worden gebruikt, maar wordt meestal in de biologie gebruikt om de lichaamstekening van dieren en planten te beschrijven.

Netttekeningen komen bij verschillende dieren en planten voor. Sommige soorten hebben er hun wetenschappelijke naam aan te danken. Een voorbeeld is de netpython, "Broghammerus reticulatus". Deze soort heeft vaak een uitgesproken nettekening en de soortaanduiding "reticulatus" betekent netachtig.



</doc>
<doc id="1634475" url="https://nl.wikipedia.org/wiki?curid=1634475" title="Luipaardtekening">
Luipaardtekening

Een luipaardtekening (leopardus) is een patroon bestaande uit vlekken dat doet denken aan de tekening van een luipaard (of panter). Luipaardtekeningen komen bij verschillende dieren en planten voor, sommige soorten hebben er hun Nederlandse of wetenschappelijke naam aan te danken. Een voorbeeld is de panterkameleon ("Chamaeleo pardalis"), de soortaanduiding "pardalis" betekent 'panter' in het Latijn.

Een luipaardpatroon wordt ook gebruikt als motief in de mode.



</doc>
<doc id="1634719" url="https://nl.wikipedia.org/wiki?curid=1634719" title="Arbeidsmotoriek">
Arbeidsmotoriek

Arbeidsmotoriek is een vorm van bewegen die toegepast wordt in arbeidssituaties.

Arbeidsmotoriek kan ongeschoold en geschoold zijn. "Ongeschoold" betekent dat de ‘normale’ motoriek, die iemand onbewust en volledig geautomatiseerd in het alledaagse leven gebruikt, ook in het werk wordt toegepast. Dit is vaak het geval. Lopen, pakken, tillen, dragen zijn bewegingsvormen die niet bewust getraind worden in een arbeidssituatie.
Er is sprake van een "geschoolde" motoriek als bewegingen heel bewust worden eigengemaakt om werk te kunnen verrichten. Dat kan bijvoorbeeld worden overgedragen door een ervaren collega, bij het gebruik van een gereedschap: hoe houd je een beitel vast, maar kan ook tijdens een opleiding worden geoefend, zoals bij het leren metselen of stukadoren.

Geschoolde arbeidsmotoriek kan alleen ontstaan als gevolg van een motorisch leerproces. We kennen deze processen vanuit de sport of uit het muziekonderwijs. Het leerproces doorloopt in principe 4 fases: een "aanzet", met voorbeeld en experiment waarin de prikkel wordt gegeven tot het leerproces, een "training" waarin de bewegingstechnieken worden over gedragen, een "transfer" naar de praktijk, meestal coaching genoemd, waarin wordt geleerd de technieken toe te passen in de wedstrijd (in het werk), en een "automatisering", waardoor het onbewust kan worden uitgevoerd. Dat laatste is de uiteindelijke doelstelling: volledig automatisme.

Succesfactoren voor de overdracht van arbeidsmotoriek zijn: passende bewegingstechnieken, een goede opzet van het leerproces, coaching en ondersteuning vanuit de bedrijfsorganisatie tijdens het leerproces.

Een specifieke vorm van geschoolde arbeidsmotoriek is de arbeidsmotoriek die gericht is op het verminderen van de "fysieke belasting". In de alledaagse bewegingen zitten veel onnodig belastende elementen. Zo is het bereiken van een eindstad in het gewricht heel gewoon, is er een voorkeur voor links- of rechtshandigheid en is er geen aandacht voor de uitgangshouding bij bepaalde acties. Dat is in een alledaagse situatie niet erg, maar in een werksituatie, met hoge intensiteit en eenzijdigheid in de bewegingen, is dat onnodig belastend.
Het is mogelijk om minder belastende motoriek te ontwikkelen en die te trainen. Zoals hierboven beschreven zal ook bij het trainen van deze technieken een motorisch leerproces moeten worden gevolgd, alleen een instructie is niet voldoende. Voor veel beroepen is inmiddels een minder belastende arbeidsmotoriek ontwikkeld. Soms, zoals in de logistieke beroepen, zijn dat complexe technieken, die ook een naam hebben gekregen (parallelstand-techniek), zoals dat ook in de sport bekend is (backhand). Soms zijn ze minder complex, zoals bijvoorbeeld het links- en rechtshandig leren werken. Met deze vorm van geschoolde arbeidsmotoriek kan veel fysieke belasting worden weggenomen. Behalve puur de bewegingen is bij het verminderen van fysieke belasting ook de aandacht voor de tactiek, de persoonlijke keuzes in het werk, van belang. Bijvoorbeeld de volgorde van werken, of tijdige ontspanning van spieren of gewrichten. De tactiek vormt ook een onderdeel van de scholing van arbeidsmotoriek.


</doc>
<doc id="1634750" url="https://nl.wikipedia.org/wiki?curid=1634750" title="Hepcidine">
Hepcidine

Hepcidine is een in de lever gevormd hormoon dat de ijzeropname en -distributie in het lichaam reguleert. 

IJzer is een essentieel element, waarvan de beschikbaarheid in het lichaam nauwkeurig moet worden gereguleerd. De balans tussen een tekort aan ijzer (ijzergebreksanemie) en een teveel aan ijzer (ijzerstapeling) wordt bewaakt door hepcidine, een in de lever geproduceerde peptidehormoon. 
De werking van hepcidine komt tot uiting door binding aan de membraan gebonden ijzerexporter ferroportine in duodenumcellen (de twaalfvingerige darm, het eerste deel van de dunne darm) en in macrofagen. Na binding wordt deze exporter geblokkeerd waardoor er tijdelijk geen ijzer meer opgenomen kan worden door de darm of afgegeven door het reticulo endotheliaal systeem. Hierdoor wordt de plasma-ijzerconcentratie beïnvloed. 
Bij te lage ijzerwaarden zal er minder hepcidine afgegeven worden door de lever waardoor de ijzeropname weer zal toenemen (homeostatisch regelsysteem).
Kwantificering van hepcidine in urine of plasma is een specialistische bepaling waarvoor momenteel slechts enkele analytisch gevalideerde methoden beschikbaar zijn die vooral gebaseerd zijn op massa spectrometrische technieken. Functioneel lijkt hepcidine potentieel een geschikte biomarker binnen de diagnostiek van patiënten met ijzerregulatie stoornissen met als gevolg anemie. Hierbij moet gedacht worden aan patiënten met chronische darmontstekingen, reumatoïde artritis of nierpatiënten die met erytropoëtine worden behandeld.

Dagelijks wordt in de dunne darm een kleine hoeveelheid ijzer opgenomen uit het voedsel. Regulatie van deze ijzeropname compenseert voor het ongecontroleerde ijzerverlies. 
IJzer wordt getransporteerd in complex met het eiwit transferrine (Fe-Tf). Dit transport is essentieel om alle cellen te bereiken welke ijzer nodig hebben, waaronder het beenmerg. Het circulerende Fe-Tf bindt aan de transferrine receptor 1 (TfR1) van cellen wat als complex wordt opgenomen. Normaal gesproken is ongeveer 20-30% van het plasma transferrine verzadigd met ijzeratomen (~3 mg).
Het beenmerg heeft verreweg de grootste ijzerbehoefte door de inbouw van hemoglobine in rode bloedcellen. In totaal wordt het ijzer in het beenmerg geschat op ongeveer 300 mg en in circulerende rode bloedcellen (erytrocyten) op ongeveer 2500 mg.
Oude erytrocyten worden na ongeveer 120 dagen door de macrofagen uit de circulatie genomen en verwerkt in het reticuloendotheliaal systeem. Het ijzer wat hierbij vrijkomt wordt vervolgens opgeslagen als ferritine en bij behoefte afgegeven aan het plasma. Zodoende wordt van de dagelijks benodigde 20–25 mg ijzer het grootste deel gerecycled.
De lever speelt een belangrijke rol in de ijzeropslag en de regulatie van het ijzerstofwisseling. Hepcidine, gesynthetiseerd door de lever, remt de ijzerexport naar het plasma vanuit de dunne darm enterocyten en de macrofagen door binding aan een specifieke ijzerexporter ferroportine. Daardoor leidt een toename in de hepcidineproductie tot een verminderde ijzerbeschikbaarheid voor de erytropoëse. De belangrijkste systemische regulatie processen welke de hepcidineproductie beïnvloeden zijn de aanmaakactiviteit van het beenmerg, lichaamsijzervoorraad en ontsteking/infectie.
Verhoogde beenmergactiviteit, anemie en/of hypoxie verlagen de hepcidine productie. IJzerstapeling of inflammatie verhogen de productie.


</doc>
<doc id="1635242" url="https://nl.wikipedia.org/wiki?curid=1635242" title="Ultrafiltratie">
Ultrafiltratie

Ultrafiltratie is een filtratiemethode waarbij een vloeistof onder druk door een semipermeabel membraan wordt geperst. De grootte van het drukverschil en het soort membraan bepalen de snelheid waarmee het vocht wordt onttrokken. Deeltjes groter dan 100 nm (afhankelijk van het type membraan kan dit nog kleiner zijn) zoals kleideeltjes, cellen van bacteriën of rode bloedcellen worden bij dit proces tegengehouden. Het op deze wijze verkregen zuivere eindproduct wordt aangeduid met permeaat. 

Ultrafiltratie is een van de vele methoden om vloeistoffen te zuiveren. Voordeel van deze methode is dat het hiermee mogelijk is om vrijwel alleen watermoleculen over te houden. De methode benadert dan ook destillatie. 

Microfiltratie, ultrafiltratie en nanofiltratie zijn vergelijkbare methoden, ze verschillen alleen in de grootte van de filteropeningen. De deeltjes die bij ultrafiltratie worden tegengehouden zijn kleiner dan bij microfiltratie. Alleen ultrafiltratie kan grote macromoleculen uit een oplossing verwijderen. Moleculen met een moleculair gewicht lager dan 1000 g/mol en ionen worden nauwelijks tegenhouden bij ultrafiltratie. Bij nanofiltratie kunnen nog kleinere moleculen worden tegengehouden, tot 200 g/mol, en meerwaardige ionen. Het onderscheid tussen nanofiltratie en ultrafiltratie wordt in de praktijk niet altijd gemaakt en beide worden dan aangeduid met ultrafiltratie.

Ultrafiltratie wordt toegepast bij waterzuivering, zowel bij waterproductie als bij eindgebruikers.

Bij de productie van water wordt ultrafiltratie, ook wel aangeduid als membraanfiltratie, soms grootschalig toegepast. Toepassingen zijn:

Permeaat wordt ook gebruikt in grotere spoelkeukens in de horeca om machinaal vaat- en glaswerk te wassen. Dit resulteert in glanzend, poleervrij vaat- en glaswerk.

De industrie gebruikt omgekeerde osmose als alternatief voor destillatie om ultrapuur water te verkrijgen, bijvoorbeeld voor gebruik als ketelvoedingswater om ketelsteen te voorkomen.

Bij verbruikspunt-drinkwatersystemen ("point of use") vindt de ultrafiltratie niet onder hoge druk, maar onder lage druk plaats. Deze "lage druk omgekeerde osmose" techniek wordt toegepast waar het beschikbare grond- of leidingwater onvoldoende zuiver is voor het gewenste gebruik en flessenwater (gedestilleerd water, bronwater, etc.) om praktische of financiële redenen niet in aanmerking komt. De kwaliteit van het geproduceerde water is afhankelijk van de duur van de omgekeerde osmose en de gehanteerde druk. Er zijn verschillende systemen en apparaten op de markt. Mogelijke toepassingen zijn:

Ultrafiltratie wordt toegepast als een nierfunctievervangende therapie waarbij vocht wordt onttrokken aan het lichaam. Deze therapie wordt toegepast indien de nieren niet meer in staat zijn voldoende vocht uit te scheiden in de urine. Tijdens dialyse wordt de techniek van ultrafiltratie vaak gecombineerd met hemodialyse.

De hoeveelheid te onttrekken vocht wordt bepaald door een arts en hangt af van een aantal factoren:

Voor deze behandeling wordt een hemodialysemachine of kunstnier gebruikt. Toepassing vindt plaats op een dialyse-afdeling van een ziekenhuis.

Ultrafiltratie wordt uitgedrukt in een getal ml/uur/mmHg.

Omdat het circulerend bloedvolume in het lichaam daalt is er gevaar voor hypotensie. Doorgaans zal het lichaam dit compenseren door vernauwing van de bloedvaten in de ledematen (perifere vasoconstrictie) en het aanvullen van het circulerend bloedvolume vanuit de weefsels. Daarnaast zal tijdens een behandeling met ultrafiltratie aanvullende maatregelen worden genomen om hypotensie te voorkomen.



</doc>
<doc id="1635266" url="https://nl.wikipedia.org/wiki?curid=1635266" title="Huigh de Groothof">
Huigh de Groothof

Het Huigh de Groothof is een modern hofje in de Nederlandse stad Delft, gebouwd rond 1975.
Het Huigh de Groothof heeft twee ingangen, aan de zijde van de Nieuwe Langendijk tegenover de Nieuwe Kerk, en aan de andere zijde een smalle doorgang aan de zijde van de Beestenmarkt.

Het hofje is van 8.00 uur tot 20.00 uur toegankelijk.


</doc>
<doc id="1635286" url="https://nl.wikipedia.org/wiki?curid=1635286" title="Nervus frontalis">
Nervus frontalis

De nervus frontalis of voorhoofdszenuw is een gevoelszenuw in het hoofd, die verantwoordelijk is voor het gevoel in onder meer de huid van het voorhoofd. De nervus frontalis is de grootste van de drie takken van de nervus ophthalmicus. De zenuw loopt aan de onderzijde van het dak van de oogkas ("orbita") en splitst zich nog binnen de oogkas in zijn twee eindtakken "nervus supratrochlearis" en "nervus supraorbitalis".

De "nervus supratrochlearis" betreedt het gelaat via de "incisura frontalis" en innerveert de huid van de mediale ("binnenste") ooghoek; de "nervus supraorbitalis" komt via het "foramen supraorbitale" naar buiten en innerveert onder andere het bindvlies (het slijmvlies dat de oogbol en de binnenkant van de oogleden bekleedt), het bovenooglid en de huid van het voorhoofd tot aan de kruin.


</doc>
<doc id="1635395" url="https://nl.wikipedia.org/wiki?curid=1635395" title="Innervatie">
Innervatie

De innervatie van een weefsel in het (menselijk) lichaam is de voorziening van dat deel van het lichaam met zenuwen. Men zegt dat een zenuw een weefsel "innerveert" wanneer uiteinden van deze zenuw zich in dat weefsel bevinden en zenuwimpulsen van of naar het weefsel kunnen overbrengen. Alle organen worden vanuit het centrale zenuwstelsel geïnnerveerd.


</doc>
<doc id="1636651" url="https://nl.wikipedia.org/wiki?curid=1636651" title="Henk Veeneklaas">
Henk Veeneklaas

Gerrit Menne Hendrik (Henk) Veeneklaas (Utrecht, 21 februari 1909 - 1 augustus 1991) was een Nederlandse arts-verpleger voor en tijdens de Tweede Wereldoorlog.

Veeneklaas werd tot officier opgeleid aan de School Reserve Officieren Geneeskundige Dienst in Den Haag. In 1935 werd hij benoemd tot reserve-officier van gezondheid der tweede klasse. In 1935-1936 werkte hij in Abessinië, dat in oorlog was met Italië, in een team van acht artsen en verplegers o.l.v. Dr Charles W.F. Winckel, die vanaf 1937 in het Dagelijks Bestuur van het Roode Kruis in Den Haag zat.

Op 9 september 1944 werd Veeneklaas gedropt. Hij stelde zich in verbinding met de Raad van Verzet. Tweemaal werd hij door een Duitser aangehouden. Eenmaal sloeg hij deze bewusteloos. Verderop verkleedde hij zich om terug te keren en de Duitser naar het hospitaal te brengen. Zo voorkwam hij represailles.

Toen zijn liaison-officier Tobias Biallosterski gevangen werd genomen volgde hij hem op. Hij moest nieuwe afwerpterreinen organiseren, zendadressen verzorgen en Duitse peilwagens uitschakelen. 

Op 10 september 1950 werd Veeneklaas eervol ontslagen uit de militaire dienst. Hij woonde in Oegstgeest. In 1987 ontving hij de Prof. dr. E. Gorterpenning .

Veeneklaas schreef over zijn reiservaringen in 'Flitsen onderweg' (Omniboek Den Haag) en over zijn tijd in Ethiopië in 'Doktoren op Marsch' (Uitgeverij G.F. Callenbach N.V., Nijkerk).<br>
Over Veenendaal werd geschreven o.a. door Eddy de Roever in 'Londen roept Amsterdam' over zijn missie met Tobs Baillosterski (Amsterdam, Noord-Holland 1944-1945).




</doc>
<doc id="1636745" url="https://nl.wikipedia.org/wiki?curid=1636745" title="Syndroom van Wagner">
Syndroom van Wagner

Het syndroom van Wagner of degeneratio hyaloideoretinalis hereditaria is een zeldzame erfelijke aandoening van netvlies en glasvocht. Het is een aandoening van het bindweefsel dat zijn invloed laat gelden op het collageen.

Het belangrijkste fenomeen is een optisch leeg glasvocht, waarin de normale structuur ontbreekt. Ontbrekende of zwakke bloedvaten aan de rand van het netvlies, maken dat het netvlies zwakker is dan gebruikelijk en kan zorgen voor nachtblindheid. Staar treedt bij Wagner op veel jongere leeftijd op, al vanaf 30 jaar. En ook atrofie van het vaatvlies is een probleem. De meeste mensen met Wagner zijn matig bijziend (vanaf -2) tot erg bijziend (vanaf -6).

Niet iedereen heeft de ziekte in dezelfde mate: ongeveer een kwart heeft weinig of geen last, ongeveer de helft heeft matige problemen en het laatste kwart heeft ernstige problemen, zoals netvliesloslatingen.

Het syndroom van Wagner is een autosomale dominante aandoening. Dat betekent dat als iemand de ziekte heeft, de helft van diens kinderen de ziekte ook heeft; ongeacht of ze nu jongens zijn of meisjes zijn. Wagner komt voor bij blanke (Kaukasisch ras), Japanse en Chinese families.

In 2005 (Tokushima, Japan) en 2006 (Nijmegen, Nederland) is het gen ontdekt dat verantwoordelijk is voor het syndroom van Wagner. Het is het Versican gen (CSPG2 = chondroitin sulfate proteoglycan 2) op de lange arm (q) van het 5e chromosoom (5q14.3). Het veroorzaakt een afwijkende expressie van de eiwitten V0 en V1, omdat exon 8 korter is of in het geheel niet wordt afgelezen.

De ziekte is genoemd naar de Zwitserse oogarts Hans Wagner. Hij beschreef in 1938 een familie met deze ziekteverschijnselen in de buurt van Zürich. Sinds die tijd zijn er zo’n 50 families - sommige zeer uitgebreid - en individuen beschreven.



</doc>
<doc id="1636793" url="https://nl.wikipedia.org/wiki?curid=1636793" title="Syndroom van Lambert-Eaton">
Syndroom van Lambert-Eaton

Het syndroom van Lambert-Eaton (ook wel Lambert-Eaton myastheen syndroom, of afgekort LEMS) is een zeldzame auto-immuunziekte die gekenmerkt wordt door antilichamen gericht tegen de presynaptische calciumkanalen in de neuromusculaire overgang. De etiologie van LEMS lijkt op die van myasthenia gravis, er zijn echter duidelijke verschillen tussen beide aandoeningen.

Het aantal nieuwe gevallen (de incidentie) van LEMS per jaar is 0,48 per 1 miljoen mensen. De jaarlijkse prevalentie is 2,32 per 1 miljoen mensen.

Anderson was de eerste persoon die een geval met mogelijke klinische bevindingen van LEMS in 1953 beschreef. Echter, Lambert, Eaton en Rooke waren de eerste artsen die een uitgebreide beschrijving maakten van de klinische en elektrofysiologische bevindingen van de ziekte in 1956.

Hoewel LEMS kan worden aangetroffen als een op zichzelf staande aandoening, houdt het in 50% van de gevallen verband met een (opkomende) tumor. Tumoren die geassocieerd worden met LEMS zijn kleincellig longcarcinoom, lymfoom, non-Hodgkin lymfoom, T-cel leukemie, niet-kleincellig longcarcinoom, prostaatkanker en overgangsperiode cell carcinoma van de blaas. Het myasthene syndroom dat geassocieerd wordt met een thymoom is in werkelijkheid Myasthenia Gravis, waarbij de spierzwakte verergert bij herhaalde activiteit (dit in tegenstelling tot LEMS, waar de spierzwakte minder wordt bij herhaalde activiteit) .

Of de aandoening nu op zichzelf staat of dat hij samenhangt met een tumor, hij is in ieder geval van auto-immune oorsprong. In 1989 werden voor het eerste de antilichamen aangetoond die gericht zijn tegen presynaptische calciumkanalen, die zijn gelegen in de motorische eindplaat (zie synaps) welk verantwoordelijk zijn voor de presynaptische introductie van acetylcholinereceptoren. De antistoffen blokkeren de opening van de calciumkanalen en daarmee het vrijkomen van acetylcholine.

Bij een aantal patiënten zijn geen antilichamen in het serum aangetoond en de precieze oorzaak van de ziekte in deze gevallen moet nog worden vastgesteld. In gevallen dat LEMS aanwezig is samen met een kleincellig longcarcinoom wordt verondersteld dat de antilichamen, die eigenlijk gericht zijn tegen de kankercellen, per ongeluk aan de calciumkanalen binden op de motorische eindplaat.

Het belangrijkste klinische kenmerk van LEMS is een progressieve spierzwakte die meestal geen betrekking heeft op de ademhalingspieren en de aangezichtspieren. Patiënten waarbij de ademhalingsspieren en de oogspieren desondanks toch zijn aangetast hebben meestal lichtere verschijnselen in vergelijking met myasthenia gravis patiënten. Een ander verschil met myasthenia gravis is dat LEMS patiënten de meeste last van hun symptomen hebben in de ochtend en dat de spierzwakte gedurende de dag verbetert. Bij myasthenia gravis is dit andersom. Ook kan het trainen van de spieren helpen om de symptomen van de ziekte te verminderen. Bij LEMS worden de proximale spieren van armen en benen het meest aangetast. Veel patiënten hebben ook problemen die gerelateerd zijn aan het autonome zenuwstelsel, zoals een droge mond of impotentie. Vaak zijn de reflexen verminderd of geheel afwezig.

Als LEMS het gevolg is van een kanker, verbeteren de symptomen veelal als die kanker behandeld wordt.

Voor de behandeling blijvende spierzwakte worden corticosteroïden, azathioprine en 3,4-diaminopyridine gebruikt, maar er is onvoldoende klinisch bewijs voor de werkzaamheid van deze behandeling. 

Ideopatische vormen kunnen behandeld worden door het immuunsysteem te onderdrukken en zo de symptomen te verminderen.

In sommige gevallen van hardnekkige progressieve LEMS wordt plasmaferese toegepast of de toediening van intraveneus immuunglobuline.


</doc>
<doc id="1637682" url="https://nl.wikipedia.org/wiki?curid=1637682" title="Sint-Elooisgasthuis">
Sint-Elooisgasthuis

Sint-Elooisgasthuis is een gasthuis dat in de wijk Overleie in de Belgische stad Kortrijk gebouwd werd in het jaar 1308 en werd afgebroken in 1882. De Sint-Elooiskerk staat nu op de plaats waar het gasthuis vroeger stond.

Het gasthuis werd in 1308 gesticht door de broeders van Sint-Elooi. Deze orde bestond voornamelijk uit smeden of zonen van smeden daar Sint-Elooi er de patroonheilige van was. Oorspronkelijk bezat de orde een huis in de Overleiestraat. Op 1 juni 1366 erkende de bisschop het gasthuis.

Het gebouw stond open voor zieken (maar dit eerder uitzonderlijk), armen, gebrekkige en andere ongelukkige mensen. Ook werden in bepaalde periodes reizigers en passanten toegelaten. Vrouwen hoorden op de zolder thuis. De kosten werden afgelost met rentes van gronden en bezittingen van de orde. Het waren vier verkozen broeders die het gasthuis mochten uitbaten en zij moesten hiervoor dan ook verantwoording afleggen aan de deken van Kortrijk. Men ging zeer ver voor het verkrijgen van aalmoezen. Men beloofde zelfs aflaten op de feestdag van Sint-Elooi als er een schenking plaats vond. Rond 1500 werd er een grote kapel gebouwd. Deze werd steeds verder aangevuld naargelang de toestroom van geld. Ook was er een eigen kerkhof aanwezig.

Vanaf 1500 beleeft het Sint-Elooisgasthuis een stagnatie tot halverwege de 18e eeuw. Het ging zich voornamelijk op reizigers en pelgrims toespitsen. Ook bij pestepidemieën werden de deuren opengesteld.

Vanaf de eerste helft van de 18e eeuw gaat het neerwaarts met het gasthuis. Er worden geen diensten meer gedaan en er worden van langst om minder nog zieken verzorgd. Het gebouw raakt vervallen. Vanaf 1743 krijgt het gasthuis een kleine herleving met een vrouwenziekenhuis en meisjesschool. Uiteindelijk wordt het Sint-Elooisgasthuis in 1882 gesloopt en wordt de Sint-Elooiskerk gebouwd op de plaats waar de kapel stond.



</doc>
<doc id="1637958" url="https://nl.wikipedia.org/wiki?curid=1637958" title="Keelzak">
Keelzak

Een keelzak is een uitrekbaar deel van de huid aan de keel. Een keelzak dient verschillende doelen afhankelijk van de diergroep, zoals het verzamelen van voedsel zoals bij sommige vogels (pelikanen). Ook enkele kameleons hebben een keelzak die wordt opgezet bij bedreiging. De kwaakblaas van kikkers zou ook als keelzak kunnen worden beschouwd.

Een keelzak is iets anders dan een keelwam, deze laatste komt alleen voor bij sommige hagedissen en dient ter communicatie of als secundair geslachtskenmerk.


</doc>
<doc id="1637988" url="https://nl.wikipedia.org/wiki?curid=1637988" title="Snellenkaart">
Snellenkaart

De Snellenkaart is een hulpmiddel waarmee op eenvoudige wijze de visus kan worden bepaald in een oogmeting, bijvoorbeeld ten behoeve van een brilrecept. De Snellenkaart is ontwikkeld door de Nederlandse oogarts Herman Snellen. Tegenwoordig wordt er veelal gebruikgemaakt van de verbeterde LogMARkaart. 

Tijdens het Oogheelkundig Congres in Heidelberg in het jaar 1861 presenteerde F. C. Donders de uitvinding van Snellen. Voor het eerst was een dergelijke oogtest gebaseerd op een theoretische basis: Snellen had namelijk empirisch vastgesteld dat proefpersonen zonder oogafwijkingen objecten en figuren konden herkennen wanneer deze een hoek van 5 boogminuten zouden omspannen, bestempeld als 'normale gezichtsscherpte'. 

De opbrengst van de verkoop van de kaarten, die verkrijgbaar waren voor 2 gulden per stuk, was ten gunste van het Ooglijdersgasthuis, waar Snellen werkzaam was. Populair waren de kaarten zeker: zo had in 1864 de Britse militaire gezondheidsdienst alleen al zo'n 1000 kaarten aangeschaft.

De normale gezichtsscherpte van Snellen werd gebruikt als eenheid van de gezichtsscherpte en verkreeg de waarde 1. Lagere waarden zijn het resultaat van refractieve fouten of pathologische veranderingen in het visuele systeem. Een hogere waarde dan 1 komt voornamelijk voor bij jongeren. 

De bijzonder samengestelde letters moesten vanaf een bepaalde afstand, D (distantia), meestal 6 meter, onder vergelijkbare omstandigheden onderscheiden kunnen worden. De letters I, J, M, Q W en X werden weggelaten om verwarring tussen letters te voorkomen. Er bestaan verschillende versies van de kaart, namelijk die met gebruik van negen en een met tien verschillende letters. Het meest wordt de hiernaast afgebeelde met negen letters gebruikt. Ook voor andere talen als Japans en Russisch ontwierp Snellen letterkaarten. Behalve de variant met letters bestaan er ook Snellenkaarten met symbolen voor kinderen die nog niet kunnen lezen, en Snellenkaarten met de letter "E" in alle mogelijke standen.



</doc>
<doc id="1638083" url="https://nl.wikipedia.org/wiki?curid=1638083" title="Algemene chirurgie">
Algemene chirurgie

Algemene chirurgie is een medisch specialisme in het ziekenhuis. De specialist op deze afdeling heet chirurg. Onder de algemene chirurgie vallen alle ziektebeelden die niet onder een ander 'snijdend' specialisme vallen. Ook kunnen de algemeen chirurgen bijvoorbeeld een gebroken heup opereren. Dit is echter ook een behandeling die uitgevoerd kan worden door de orthopeed.


</doc>
<doc id="1638148" url="https://nl.wikipedia.org/wiki?curid=1638148" title="Geart Benedictus">
Geart Benedictus

Geert (Geart) Benedictus (Garijp, 11 augustus 1952) is een Nederlands politicus voor het CDA.

Benedictus was vanaf 19 mei 2009 tot 7 juni 2011 lid van de CDA-fractie in de Eerste Kamer. Hij is zelfstandig adviseur in de agrarische sector. Hij was dierenarts en directeur van het Gezondheidscentrum voor Dieren in Noord-Nederland. Hij bekleedde diverse functies op veterinair gebied en in landbouworganisaties. Verder was hij onder meer voorzitter van de Bond van Friese vogelwachten.


</doc>
<doc id="1638945" url="https://nl.wikipedia.org/wiki?curid=1638945" title="Jogjakarta-beginselen">
Jogjakarta-beginselen

De Jogjakarta-beginselen, formeel de Jogjakarta-beginselen voor de toepassing van Mensenrechten met betrekking tot Seksuele Geaardheid en Genderidentiteit, zijn een verzameling beginselen met betrekking tot homoseksualiteit, genderidentiteit, transseksualiteit, transgenderisme, en interseksualiteit, vaak aangeduid met het acroniem LGBT of LGBTI. Ze werden opgesteld van 6 tot en met 9 november 2006 opgesteld aan de Universitas Gadjah Mada in Jogjakarta door de Internationale Commissie van Juristen, op verzoek van Louise Arbour. Het document bevat 29 principes, samen met richtlijnen en adviezen over de toepassing ervan, en is bedoeld om de discriminatie van de betrokken bevolkingsgroepen tegen te gaan.

De principes zijn opgesteld naar aanleiding van een patroon van misbruik dat zich wereldwijd voordoet. Voorbeelden hiervan zijn verkrachting, marteling, buitengerechtelijke executies, eerwraak medisch misbruik, beperkingen of ontzegging van de vrijheid van meningsuiting en een ruim scala aan discriminatoire maatregelen betreffende werk, huisvesting, opleiding en immigratie en een beperkte toegang tot onafhankelijke rechtspraak. Deze maatregelen treffen enige miljoenen mensen.

De Raad van Europa heeft de beginselen expliciet onderschreven en een aantal aanbevelingen aan lidstaten opgesteld om de Jogjakarta-beginselen in de praktijk te brengen.

In een bijgevoegde verklaring wordt erop gewezen dat bezorgdheid is geuit over de toenemende minachting van elementaire mensenrechten op grond van seksuele oriëntatie en geslachtsidentiteit. Rechten die voor de Universele Verklaring van de Rechten van de Mens zijn gewaarborgd, worden slechts fragmentarisch toegepast en nageleefd; voorbeelden van buitengerechtelijke executies, marteling en mishandeling, seksueel geweld, schending van privacy, willekeurige arrestaties en detentie, geen of slechte toegang tot de arbeidsmarkt en opleidingen worden genoemd. 



De 'advocacy director for gay rights' bij Human Rights Watch, Boris Dittrich, houdt zich op dit moment bezig met implementatie van de Jogjakarta-beginselen bij de Verenigde Naties.




</doc>
<doc id="1639209" url="https://nl.wikipedia.org/wiki?curid=1639209" title="Streefgewicht">
Streefgewicht

Het streefgewicht is de term waarmee het gezonde lichaamsgewicht wordt aangeduid. In de volksmond wordt echter onder streefgewicht verstaan het gewenste te bereiken gewicht. Bijvoorbeeld bij mensen die afvallen door middel van een dieet.

Bij dialysepatiënten wordt onder streefgewicht de goede hydratatietoestand van het lichaam ná een dialysebehandeling verstaan. Het streefgewicht wordt bepaald door tijdens een opeenvolgende reeks van dialysebehandelingen het lichaamsgewicht te corrigeren tot de juiste hydratatietoestand is bereikt.

Het streefgewicht (en daarmee de hydratatietoestand van het lichaam) kan worden gecontroleerd door middel van een röntgenfoto van de borstkas (X-thorax), een echo van het hart of door echo van de vena cava.



</doc>
<doc id="1641393" url="https://nl.wikipedia.org/wiki?curid=1641393" title="Zenuwkanaalvulling">
Zenuwkanaalvulling

Zenuwkanaalvullingen zijn materialen die worden gebruikt om het zenuwkanaal van een kies te vullen nadat er een zenuwkanaalbehandeling (orthograad vullen) of een apexresectie (retrograad vullen) heeft plaatsgevonden.

Gebruikte vulmaterialen, vroeger en nu

Orthograde vulmaterialen zijn amalgaam, guttapercha, MTA en zilverstiften al dan niet in combinatie met cementen zoals AH26.


</doc>
<doc id="1641773" url="https://nl.wikipedia.org/wiki?curid=1641773" title="Jean Michelhof">
Jean Michelhof

De Jean Michelhof, ook wel "Jan Michielshof" genoemd, is een van de 35 hofjes van Leiden. Het hofje bevindt zich in de Pieterswijk recht tegenover de Lokhorstkerk in de Pieterskerkstraat 10-12. Het hofje is in 1687 gesticht door Catharina Geschier, weduwe van Jan Michielsz.

Jan Michielsz was een koopman in Leiden en woonde met zijn echtgenote in een huis aan de Herengracht. Zij hadden afgesproken dat de langstlevende van het kinderloze echtpaar een hofje zou stichten. In 1686 had haar man voor dat doel enkele huisjes gekocht in een poort uit het begin van de 17e eeuw aan de Pieterskerkstraat. De weduwe kocht een jaar na het opstellen van haar testament nog enkele huisjes ter plekke.

Na haar overlijden werd aan de bouw van het hofje begonnen. De uitvoerders van het testament zetten geen nieuw bouwwerk neer, maar verbouwden de bestaande huisjes voor het nieuwe doel. Het hofje kreeg daardoor een rommelig karakter, want geen twee huisjes waren gelijk van bouw. Niet bekend is waarom de gevelsteen het jaartal 1610 aangeeft, aangezien het hofje van een later jaartal is.

De huisjes op het hofjes waren bestemd voor vier echtparen en acht vrouwen, ongehuwd of weduwe. De bewoners waren lidmaat van de Waalse Gereformeerde Religie. Voor zover de renten van het nagelaten bezit het toelieten kregen zij eten, drinken en andere gaven. Jarenlang bestond in het hofje de traditie dat een nieuwe bewoner zijn medebewoners moest trakteren op een feestmaaltijd. Deze gewoonte werd in 1757 afgeschaft. Tien jaar later kwam een eind aan een andere traditie, het gratis verstrekken van bier. De bewoners klaagden dat de drank door verblijf in de bierkelder nergens naar smaakte. Na deze klacht kregen de bewoners per week twee stuivers biergeld, voor die tijd een flink bedrag.

In 1747 werden de oude vensters van het hofje vervangen door schuiframen. In 1962 werd het Jean Michielshofje aangekocht door de Stichting Leidse Studentenhuisvesting. Onder leiding van de architect E.A. Canneman werd het gerestaureerd volgens de opvattingen van de jaren zestig. De laatste restauratie was in 1987. Het hofje heeft zijn rommelige karakter behouden.

Het hofje is nu volledig bestemd voor studentenhuisvesting met twaalf huizen en appartementen, elk bewoond door een tot vijf personen. Mede door de zeer centrale ligging in de Leidse binnenstad wordt het door vele toeristen bezocht.


</doc>
<doc id="1641783" url="https://nl.wikipedia.org/wiki?curid=1641783" title="Yabaa">
Yabaa

Yabaa, letterlijk ""gekke drug"" in Lao, de taal van Laos, is een synthetische drug uit de groep van de "amphetamine-type substances (ATS)"-familie, waartoe ook amfetamines en methamfetamines behoren.

Eind 20e en begin 21e eeuw werd in Laos duidelijk dat een toenemend deel van de jeugd van dit land verslaafd was geraakt aan dit middel en dat het populairder was geworden dan heroïne. Volgens de VN-organisatie UNODC (United Nations Office on Drugs and Crime) zouden er onder de bevolking van ongeveer zes miljoen mensen ruim 40.000 ATS-gebruikers zijn; een toename van 14 procent ten opzichte van 2006 . De toename werd geweten aan het succes van het overheidsbeleid gericht op de uitroeiing van de papaverteelt. Het zeer verslavende Yabaa zou gemakkelijk verkrijgbaar en betrekkelijk goedkoop zijn. 


</doc>
<doc id="1641913" url="https://nl.wikipedia.org/wiki?curid=1641913" title="Extraspectrale kleur">
Extraspectrale kleur

Een extraspectrale kleur is een kleur die niet kan worden verkregen door het mengen van wit en monochromatisch licht. Het gaat dan om kleuren tussen rood en violet zoals karmozijn, bright rose, magenta, purper, en paars.

Monochroom licht kan niet zowel de S-kegeltjes als de L-kegeltjes stimuleren zonder de M-kegeltjes te stimuleren. Om dit te kunnen doen zijn twee verschillende monochromatische kleuren nodig, bijvoorbeeld rood en blauw of beter nog rood en violet.

Alle extraspectrale kleuren kunnen worden verkregen door het mengen van monochromatisch violet en rood licht in alle verhoudingen met wit licht. De extraspectrale kleuren beslaan dus een driedimensionale kleurruimte.


</doc>
<doc id="1642038" url="https://nl.wikipedia.org/wiki?curid=1642038" title="Sándor Ferenczi">
Sándor Ferenczi

Sándor Ferenczi (Miskolc, 7 juli 1873 – Boedapest, 22 april 1933) was een Hongaars psychiater en psychoanalyticus van joodse afkomst.

Ferenczi werd geboren als "Sándor Fraenkel" en was het achtste van de twaalf kinderen van de Poolse joden Baruch Fraenkel en Rosa Eibenschütz. Zijn vader verhongaarste zijn achternaam tot "Ferenczi" en overleed toen Sándor vijftien jaar oud was.

Hij werd aan de universiteit van Wenen opgeleid tot arts en keerde vervolgens in 1897 terug naar Boedapest, waar hij een praktijk begon als psychiater en psychoanalyticus. Ferenczi was in 1918-1919 voorzitter van de International Psychoanalytical Association. In 1919 trouwde hij op 46-jarige leeftijd met de acht jaar oudere Gizella met wie hij al sinds 1900 een verhouding had die ze na haar eerste huwelijk had voortgezet. Haar dochter uit haar eerste huwelijk werd door Ferenczi in psychoanalyse genomen.

Tijdens zijn werk als psychiater begon Ferenczi te geloven dat de geschiedenissen van seksueel misbruik die zijn patiënten hem vertelden op waarheid berustten, nadat hij deze geschiedenissen via andere patiënten in hetzelfde gezin had geverifieerd. Dit was een belangrijke reden voor zijn breuk met Sigmund Freud, volgens wiens theorie dergelijke geschiedenissen op fantasie moesten berusten. Ferenczi greep in feite terug op de oude verleidingstheorie van Freud, die deze inmiddels had afgezworen ten gunste van zijn concept van het oedipuscomplex.

Tot deze breuk werd Ferenczi enige tijd als 'kroonprins' van Freud beschouwd en was hij lid van de door Freud opgerichte woensdagavondkring. Ferenczi stond erom bekend dat hij met de meest problematische patiënten werkte en voorstander was van een meer actieve aanpak dan tot dan in de psychoanalyse gebruikelijk was. In het begin van de jaren '20 oefende hij kritiek uit op Freuds klassieke methode volgens welke de analyticus neutraal blijft. Samen met Otto Rank ontwikkelde hij vervolgens een "hier-en-nu" psychotherapie, die via Rank's persoonlijke invloed de Amerikaanse psycholoog Carl Rogers tot het ontwikkelen van persoonsgerichte therapie bracht (Kramer 1995). 

Ferenczi overleed op 59-jarige leeftijd aan pernicieuze anemie.

Hij heeft na zijn dood invloed gekregen onder de aanhangers van Jacques Lacan en onder relationele therapeuten in de Verenigde Staten. Deze laatsten interpreteren Ferenczi's werk als anticiperend op hun eigen klinische nadruk op wederkerigheid (intimiteit), intersubjectiviteit, en het belang van de tegenoverdracht van de therapeut.

Door de psychoanalytici werd Ferenczi evenwel decennia verguisd. Freuds biograaf Ernest Jones, die ooit door Ferenczi was geanalyseerd, noemde hem later zelfs "geestesziek". In de jaren '80 nam de belangstelling voor Ferenczi buiten analytische kringen toe als gevolg van een boek van de als analyticus geschoolde Jeffrey Masson waarin deze het voor Ferenczi opneemt.


</doc>
<doc id="1642822" url="https://nl.wikipedia.org/wiki?curid=1642822" title="Abamectine">
Abamectine

Abamectine (ISO-naam) is een veelgebruikt insecticide, acaricide en anthelminthicum.

Abamectine is een mengsel met ten minste 80% avermectine B en ten hoogste 20% avermectine B. Het is een fermentatieproduct van de bodembacterie "Streptomyces avermitilis".

Avermectines zijn macrocyclische lactonen. Avermectine B en B zijn zowel qua chemische structuur als qua biologische activiteit, zeer gelijkaardig.

De IUPAC-naam van avermectine B is (10"E",14"E",16"E",22"Z")-(1"R",4"S",5<nowiki>′</nowiki>"S",6"S",6<nowiki>′</nowiki>"R",8"R",12"S",13"S",20"R",21"R",24"S")-6′-[("S")-sec-butyl]-21,24-dihydroxy-5′,11,13,22-tetramethyl-2-oxo-3,7,19-trioxatetracyclo[15.6.1.10]pentacosa-10,14,16,22-tetraeen-6-spiro-2′-(5′,6′-dihydro-2<nowiki>′</nowiki>"H"-pyraan)-12-yl-2,6-dideoxy-4-O-(2,6-dideoxy-3-O-methyl-α-"L"-arabino-hexopyranosyl)-3-O-methyl-α-"L"-arabino-hexopyranoside. Het CAS-nummer is 65195-55-3 en het EG-nummer 265-610-3.

De IUPAC-naam van avermectine B is (10"E",14"E",16"E",22"Z")-(1"R",4"S",5<nowiki>′</nowiki>"S",6"S",6<nowiki>’</nowiki>"R",8"R",12"S",13"S",20"R",21"R",24"S")-21,24-dihydroxy-6′-isopropyl-5′,11,13,22-tetramethyl-2-oxo-3,7,19-trioxatetracyclo[15.6.1.10]pentacosa-10,14,16,22-tetraeen-6-spiro-2′-(5′,6′-dihydro-2<nowiki>′</nowiki>"H"-pyraan)-12-yl-2,6-dideoxy-4-O-(2,6-dideoxy-3-O-methyl-α-"L"-arabino-hexopyranosyl)-3-O-methyl-α-"L"-arabino-hexopyranoside. Het CAS-nummer is 65195-56-4 en het EG-nummer 265-611-9.

Abamectine wordt ingezet tegen insecten en mijten op onder meer sla, tomaten, citrusvruchten en ander fruit, groenten en siergewassen. Het bestrijdt onder meer tripsen, mineervliegen en spintmijten. Het wordt daarnaast in toenemende mate gebruikt voor de teling van hennep.

Abamectine wordt door verschillende firma's gecommercialiseerd. Merknamen zijn onder meer "Acaramik", "Agrimec", "Inter abamectine", "Vertimec" en "Zamir".

Abamectine wordt ook in de diergeneeskunde gebruikt als ontwormmiddel. Het is tevens een werkzaam middel in lokmiddelen voor mieren (bijvoorbeeld in lokdoosjes).

Abamectine is opgenomen in de lijst van gewasbeschermingsmiddelen die de lidstaten van de Europese Unie kunnen toelaten.




</doc>
<doc id="1643074" url="https://nl.wikipedia.org/wiki?curid=1643074" title="BovenIJ Ziekenhuis">
BovenIJ Ziekenhuis

Het BovenIJ Ziekenhuis is een middelgroot ziekenhuis in Amsterdam-Noord.

Het ziekenhuis is ontstaan uit een fusie tussen Ziekenhuis Amsterdam-Noord (ZAN), het Juliana ziekenhuis (JZ) en het Luthers Diakonesse ziekenhuis (LDI). Deze ziekenhuizen waren te klein om zelfstandig te kunnen overleven. In oktober 1979 werd besloten tot de fusie, en in 1984 werd daadwerkelijk begonnen met de bouw van een nieuw ziekenhuis. Op 22 juni 1987 werd het nieuwe ziekenhuis geopend, terwijl de officiële opening plaatsvond door prinses Juliana in september van datzelfde jaar.

Anno 2009 is het BovenIJ ziekenhuis het kleinste ziekenhuis van Amsterdam. Het ziekenhuis houdt zich niet langer bezig met ingewikkelde operaties maar richt zich vooral op de basiszorg met betrekking tot veelvoorkomende kwalen zoals galstenen, nierstenen, liesbreuken, longkanker en borstkanker. Het motto in het kader van de marktwerking is 'meer productie met minder personeel'.. Het ziekenhuis heeft anno 2009 ongeveer 800 mensen in dienst waarvan 60 specialisten. Er zijn 313 bedden in het ziekenhuis.



</doc>
<doc id="1643313" url="https://nl.wikipedia.org/wiki?curid=1643313" title="Chloordimeform">
Chloordimeform

Chloordimeform is de triviale naam voor "N'-(4-chloor-o-tolyl)-N,N-dimethylformamidine)", een carcinogene organische verbinding met als brutoformule CHClN. De stof bestaat uit kleurloze kristallen, die goed oplosbaar zijn in water.

De stof ontleedt bij verhitting met vorming van giftige en corrosieve dampen, waaronder waterstofchloride en stikstofoxiden.



</doc>
<doc id="1643813" url="https://nl.wikipedia.org/wiki?curid=1643813" title="Fowler-houding">
Fowler-houding

De Fowler-houding is binnen de geneeskunde een houding waarbij een patiënt op z'n rug ligt, waarbij het gehele bed voorover is gekanteld en onder de benen (in de knieholte) een opgerolde handdoek of kussen is aangebracht.

Door deze houding zal het ontstekingsvocht naar het laagste gedeelte van de buikholte, tussen het rectum en de uterus (ruimte van Douglas) afvloeien, zodat het vocht bijvoorbeeld gepuncteerd kan worden



</doc>
<doc id="1643829" url="https://nl.wikipedia.org/wiki?curid=1643829" title="Houding volgens Sims">
Houding volgens Sims

Bij de Houding volgens Sims ligt de patiënt op de zij waarbij onder het hoofd, onder de bovenarm en onder het bovenliggende onderbeen een klein kussen is aangebracht. Bij magere patiënten kan ter ondersteuning van de romp een klein kussentje onder de buik worden aangebracht.

Bij deze houding moet extra aandacht worden besteed aan de ademhaling en de extremiteiten die onder liggen.




</doc>
<doc id="1644096" url="https://nl.wikipedia.org/wiki?curid=1644096" title="Tolterodine">
Tolterodine

Tolterodine is een geneesmiddel dat wordt voorgeschreven bij patiënten met een instabiele of hyperactieve urineblaas, en die onder meer te maken hebben met urine-incontinentie of aandrangincontinentie.

Het middel werd ontwikkeld door het Zweedse farmaceutische bedrijf Pharmacia en is sedert 1997 internationaal op de markt. Het wordt tegenwoordig verkocht door Pfizer met als merknaam "Detrusitol", dit zijn tabletten of capsules met het tartraat van tolterodine; maar tolterodine is wel het actieve bestanddeel. Het is enkel op voorschrift verkrijgbaar en wordt voorgeschreven wanneer "blaastraining" niet of onvoldoende helpt.

Tolterodine vermindert de spierspanning van de wand en van de sluitspier van de urineblaas. Daardoor kan de blaas meer urine bevatten, vermindert de aandrang tot urineren en ook het aantal urinelozingen.

De belangrijkste bijwerkingen van het gebruik van tolterodine zijn: droge mond; maag-darmklachten; verstopping; droge huid en droge ogen; hoofdpijn en nervositeit.



</doc>
<doc id="1644133" url="https://nl.wikipedia.org/wiki?curid=1644133" title="2-chlooraniline">
2-chlooraniline

2-chlooraniline is een toxisch chloorderivaat van aniline met als brutoformule CHClN. Het is een kleurloze tot gele vloeistof met een kenmerkende geur, die donker wordt bij blootstelling aan lucht.

De stof ontleedt bij verbranding met vorming van giftige dampen, waaronder stikstofoxiden en waterstofchloride.


</doc>
<doc id="1644646" url="https://nl.wikipedia.org/wiki?curid=1644646" title="Hans Wagner (oogarts)">
Hans Wagner (oogarts)

Hans Wagner (1905 - Zürich, 1989) was een Zwitsers oogarts.

Wagner beschreef als eerste een erfelijke oogaandoening die gekarakteriseerd wordt door veranderingen in de perifere fundus, pigmentatie van het netvlies, membranen en atrofie van het vaatvlies in zijn publicatie "Ein bisher onbekanntes Erbleiden des Auges (Degeneratio hyaloideo-retinalis hereditatia), beobachtet im Kanton Zürich". Klin. Mbl. Augenheilk. 100 (1938), 840.

L.M.A.A. Jansen, oogarts in opleiding te Nijmegen 1962-1966, stelde in zijn dissertatie over een Nederlandse familie met deze aandoening voor om de Latijnse naam te vervangen door Syndroom van Wagner.



</doc>
<doc id="1644730" url="https://nl.wikipedia.org/wiki?curid=1644730" title="Actieve dialyse">
Actieve dialyse

Onder actieve dialyse wordt verstaan de verschillende vormen van nierfunctievervangende therapieën (zoals hemodialyse) waarbij de patiënt zelfstandig de benodigde handelingen verricht. De patiënt weegt zich, bouwt de apparatuur op, meet en controleert zelf de bloeddruk, sluit zich aan, regelt de instellingen van de monitor, voert de controles tijdens de behandeling zelfstandig uit, herkent de verschillende alarmen en ruimt na afloop van de behandeling de verschillende materialen op.

Om de handelingen te leren wordt actieve dialyse eerst (onder begeleiding) uitgevoerd op een dialyse-afdeling in een ziekenhuis. Later kan dit in een dialysehotel (diatel) of met thuisdialyse bij de patiënt aan huis.

Voordelen:

Voorwaarden:



</doc>
<doc id="1644731" url="https://nl.wikipedia.org/wiki?curid=1644731" title="Bladzuigkracht">
Bladzuigkracht

De bladzuigkracht is de zuigkracht waarmee water met voedingsstoffen in planten omhoog worden gezogen.

De bladzuigkracht ontstaat door transpiratie van water bij de huidmondjes aan het bladoppervlak en de oppervlaktespanning van het water in het blad. Het water, dat door het xyleem omhoog gezogen wordt, kan zo voedingsstoffen van de wortels naar de bladeren van de plant transporteren. De bladzuigkracht speelt een belangrijkere rol bij het watertransport in planten dan worteldruk of capillaire werking.


</doc>
<doc id="1644861" url="https://nl.wikipedia.org/wiki?curid=1644861" title="Trombofilie">
Trombofilie

Trombofilie is een verzamelnaam voor verscheidene veranderingen in de bloedsamenstelling die de bloedstolling bevorderen en daardoor de kans op diep-veneuze trombose of longembolie verhogen. De naam betekent vrij vertaald "neiging tot verhoogde bloedstolling". Grofweg kan trombofilie worden onderverdeeld in twee groepen: "erfelijke" en "niet-erfelijke" varianten.

De "erfelijke" varianten zijn: een tekort aan één van de eiwitten die de bloedstolling remmen (antitrombine, proteïne C of proteïne S). Men kan zich voorstellen dat "te weinig" remming van de bloedstolling leidt tot "te veel bloedstolling", oftewel: tromboseneiging. Deze varianten van trombofilie zijn relatief zeldzaam (<1% van de algemene bevolking). Andere erfelijke trombofiliefactoren zijn: factor V Leiden en de protrombine G20210A mutatie. Deze varianten komen veel vaker voor (resp. circa 5% en 3% van de algemene bevolking). Deze vaker voorkomende varianten geven een minder sterke verhoging van het risico op trombose. Als laatste wordt een persisterend verhoogde concentratie van stollingsfactor VIII gerekend tot trombofilie. In tegenstelling tot de eerder genoemde trombofiliefactoren is een persisterend verhoogde factor VIII-concentratie slechts in een deel van de gevallen erfelijk.

Er is eigenlijk maar één "niet-erfelijke" variant van trombofilie: het antifosfolipidensyndroom. Dit syndroom wordt gekenmerkt door de combinatie van:

Na de ontdekking van de vaker voorkomende trombofiliefactoren zoals factor V Leiden en de protrombine-mutatie G20210A (halverwege de jaren '90) werden steeds vaker patiënten met een trombose getest op trombofilie. Of het zinvol is om mensen die een veneuze trombose hebben doorgemaakt te testen op trombofilie is nu nog uitgebreid onderwerp van discussie.


</doc>
<doc id="1645082" url="https://nl.wikipedia.org/wiki?curid=1645082" title="3-chlooraniline">
3-chlooraniline

3-chlooraniline is een toxisch chloorderivaat van aniline met als brutoformule CHClN. Het is een lichtgele vloeistof met een kenmerkende geur, die donker wordt bij blootstelling aan lucht.

De stof ontleedt bij verbranding met vorming van giftige dampen, waaronder stikstofoxiden en waterstofchloride.



</doc>
<doc id="1646765" url="https://nl.wikipedia.org/wiki?curid=1646765" title="Embolisatie">
Embolisatie

Embolisatie is het afsluiten van een bloedvat door toediening van een bepaald middel teneinde de doorbloeding van een bloedvat of meerdere bloedvaten te blokkeren, dan wel een bloedend vat of een arterioveneuze fistel te sluiten.

Embolisatie kan worden toegepast voor uiteenlopende indicaties in een groot aantal organen. De procedure wordt meestal uitgevoerd door een interventie radioloog of chirurg. Vanwege het vaak onomkeerbare effect van vaatafsluiting en de bijbehorende necrose of weefschade, is het belangrijk dat de procedure alleen wordt uitgevoerd door artsen die ervaren zijn op dit gebied. Dit geldt met name voor embolisatie van structuren in het brein (neuro-interventieradiologie).

Radio-embolisatie en chemo-embolisatie zijn vormen van embolisatie die worden gebruikt voor de behandeling van tumoren.


</doc>
<doc id="1646882" url="https://nl.wikipedia.org/wiki?curid=1646882" title="Oxcarbazepine">
Oxcarbazepine

Oxcarbazepine is een geneesmiddel voor de behandeling van epilepsie. Het is een derivaat van carbamazepine, met een keton in plaats van een dubbele koolstof-koolstofbinding op positie "10" in de dibenzoazepinestructuur. Het is een prodrug, hetgeen betekent dat het zelf geen farmaceutisch actieve stof is; maar nadat het is ingenomen, wordt het snel en bijna volledig omgezet in de actieve metaboliet 10-hydroxycarbamazepine (licarbazepine), waarvan de (S)-enantiomeer, eslicarbazepine ((S)-licarbazepine), de eigenlijke actieve stof is.

Oxcarbazepine is sinds 1991 internationaal op de markt. Het wordt verkocht door Novartis onder de merknaam "Trileptal" en is ook als generiek geneesmiddel verkrijgbaar (het middel is niet meer beschermd door een octrooi).

Oxcarbazepine wordt voorgeschreven voor de behandeling van partiële epilepsie met of zonder secundaire veralgemening, bij volwassenen of kinderen vanaf 6 jaar. Het kan worden voorgeschreven in de plaats van carbamazepine wanneer dit laatste middel onvoldoende werkt of onaangename bijwerkingen heeft.

De belangrijkste bijwerkingen van oxcarbazepine zijn: misselijkheid, slaperigheid, dubbelzien en te weinig natrium in het bloed (hetgeen zich onder meer uit in plotse hevige vermoeidheid, sufheid, verminderde eetlust, braken en diarree).

Er is in 2009 een andere prodrug van eslicarbazepine op de markt verschenen, namelijk eslicarbazepineacetaat



</doc>
<doc id="1646968" url="https://nl.wikipedia.org/wiki?curid=1646968" title="Bazedoxifen">
Bazedoxifen

Bazedoxifen is een niet-hormonaal geneesmiddel voor de behandeling osteoporose bij vrouwen na de menopauze, in het bijzonder bij vrouwen met verhoogd risico op botbreuk. Het middel vermindert het risico op wervelbreuk, maar niet dat op heupbreuk. Hoe hoger het risico op botbreuk, hoe groter het voordeel van de behandeling met bazedoxifeen blijkt te zijn.

Het middel behoort tot de groep van selectieve oestrogeenreceptormodulatoren (SERMs). De term "modulator" betekent dat deze stoffen in sommige weefsels kunnen optreden als agonist en in andere weefsels als antagonist van oestrogeen-receptoren. SERMs die oestrogeenreceptor-agonist zijn in botweefsel, zoals bazedoxifen, kunnen ingezet worden om de osteoporose die kan ontstaan door de vermindering van de oestrogeenspiegel na de menopauze, op te vangen.

Bazedoxifen is een product van Wyeth; merknaam "Conbriza" (=bazedoxifenacetaat). De Europese Unie verleende op 17 april 2009 een vergunning voor het op de markt brengen van het middel.

Enkele andere SERMs zijn tamoxifen (de eerste SERM die gebruikt werd), raloxifen, ospemifen, lasofoxifen, pipendoxifen en arzoxifen.


</doc>
<doc id="1647317" url="https://nl.wikipedia.org/wiki?curid=1647317" title="Ichtyose">
Ichtyose

Ichtyose is een huidaandoening waarbij op de huid verdroging en schubvorming optreedt. De afwijking is erfelijk, en wordt veroorzaakt door een enkel defect gen. De naamgeving komt van het Griekse ἰχθύς "ichthús", dat 'vis' betekent. De schilvering is meestal het ernstigst op benen en armen, maar het kan ook op de armen en romp zitten. De huid ziet er geschubt uit met kleine schilfertjes.


</doc>
<doc id="1647652" url="https://nl.wikipedia.org/wiki?curid=1647652" title="Monocrotofos">
Monocrotofos

Monocrotofos is de triviale naam voor "dimethyl(E)-1-methyl-2-(methylcarbamoyl)vinylfosfaat", een organische verbinding met als brutoformule CHNOP. De stof bestaat uit kleurloze wateraantrekkende kristallen, die worden gebruikt als insecticide.

De stof is extreem toxisch, voornamelijk voor vogels en mensen, en brandbaar in bepaalde omstandigheden.

Monocrotofos kan bereid worden uit diketeen. Door additie van methylamine ontstaat methylacetoaceetamide, dat door reactie met sulfurylchloride en een daaropvolgende Perkow-reactie met trimethylfosfaat wordt omgezet naar monocrotofos:

Deze synthesemethode levert een mengsel van een "cis"- en "trans"-isomeer op, waarbij de hoeveelheid "cis"-monocrotofos overweegt.

De stof ontleedt bij verhitting of bij verbranding met vorming van giftige en irriterende dampen, waaronder stikstofoxiden en fosforoxiden. Monocrotofos tast ook ijzer, staal en koper aan.



</doc>
<doc id="1647684" url="https://nl.wikipedia.org/wiki?curid=1647684" title="2-nitropropaan">
2-nitropropaan

2-nitropropaan is een organische nitroverbinding met als brutoformule CHNO. Het is een kleurloze en olieachtige vloeistof.

De stof ontleedt bij verbranding met vorming van stikstofoxiden. Bij reactie met zuren, amines, anorganische basen en zware metaaloxiden, worden schokgevoelige verbindingen gevormd. 2-nitropropaan reageert met actieve kool, waardoor kans op brand ontstaat.


</doc>
<doc id="1647733" url="https://nl.wikipedia.org/wiki?curid=1647733" title="Brilhematoom">
Brilhematoom

Een brilhematoom of bilaterale periorbitale ecchymose is de benaming voor het optreden van twee blauwe ogen, doorgaans als gevolg van een schedelbasisfractuur, een craniotomie of (zeldzaam) kanker.



</doc>
<doc id="1647945" url="https://nl.wikipedia.org/wiki?curid=1647945" title="André Migot">
André Migot

André Migot (1892-1967) was een Frans arts, ontdekkingsreiziger en schrijver.

Migot was een legerofficier in de Eerste Wereldoorlog en ontving hiervoor een oorlogskruis. Na de oorlog hield hij zich bezig met mariene biologie en ging daarna aan de slag als arts in Frankrijk. In zijn vrije tijd hield hij zich bezig met de klimsport in de Alpen en Pyreneeën. In 1938 trok hij er in India op de fiets op uit, uit interesse voor oosterse religies. Tijdens de Tweede Wereldoorlog werkte hij als arts in bezet Parijs.

Na de oorlog ging hij naar Indochina en maakte in 1947 een reis naar Oost-Tibet en China om het Tibetaans boeddhisme te onderzoeken. Tevergeefs probeerde hij tijdens deze reis Lhasa te bereiken, terwijl hij verkleed was als een bedelmonnik.

Hij sprak en schreef Tibetaans en was hierdoor in staat om een conversatie op gang te brengen met lama's. Hij werd ook in de rituelen van een van de boeddhistische sektes ingewijd. Deze inwijding beschrijft hij in zijn boek "Caravane vers Bouddha". Hij reisde daarna naar Peking waar hij aankwam in 1948 en maakte daarna opnieuw een reis door Tibet en Indochina.

Later maakte hij ook nog een reis naar de Kerguelen, als arts voor een Franse expeditie. Hij schreef verschillende boeken, over zijn reisverhalen en over oosterse filosofie en religie.



</doc>
<doc id="1649138" url="https://nl.wikipedia.org/wiki?curid=1649138" title="Fenylglycidylether">
Fenylglycidylether

Fenylglycidylether is een organische verbinding met als brutoformule CHO. Het is een kleurloze vloeistof met een kenmerkende geur.

De stof kan waarschijnlijk ontplofbare peroxiden vormen. Fenylglycidylether reageert met sterk oxiderende stoffen, zuren en basen.


</doc>
<doc id="1649180" url="https://nl.wikipedia.org/wiki?curid=1649180" title="Abram Hoffer">
Abram Hoffer

Abram Hoffer (Saskatchewan, 11 november 1917 - Victoria, 27 mei 2009) was een Canadees arts, biochemicus en psychiater.

Hoffer was de jongste van vier kinderen. Hij studeerde landbouwwetenschappen aan de Universiteit van Saskatchewan, waar hij een Bachelor of Science en een Mastergraad in de agrochemie haalde. Vervolgens kreeg hij een beurs voor een jaar postdoctoraal werk aan de Universiteit van Minnesota waarna hij aan het werk ging bij een laboratorium in Winnipeg, waar hij assays opstelde voor het aantonen van nicotinezuur in tarweproducten. In 1944 behaalde hij een PhD in de biochemie. In 1945 ging hij aan de Universiteit van Manitoba medicijnen studeren. Na twee jaar klinisch werk te hebben verricht aan de Universiteit van Toronto behaalde hij in 1949 zijn MD. 

Aanvankelijk was hij van plan huisarts te worden, maar vervolgens besloot hij zich toe te leggen op de psychiatrie. Hoffer protesteerde tegen het overdreven gebruik van psychoanalyse en van antipsychotische medicijnen bij schizofrenie en verdedigde de stelling dat voeding en megadoses vitamines behulpzaam zijn bij de behandeling van schizofrenie. Deze benadering, door zijn verdedigers 'orthomoleculaire geneeskunde' genoemd, wordt door de gevestigde medische wereld ernstig in twijfel getrokken. De behandeling maakt gebruik van hoge doseringen vitamines (in de behandeling van schizofrenie met name vitamine B3) en wordt meestal 'megavitaminetherapie' genoemd.

In 1942 trouwde hij met Rose Miller, met wie hij drie kinderen kreeg. 


</doc>
<doc id="1649396" url="https://nl.wikipedia.org/wiki?curid=1649396" title="Chloorthalonil">
Chloorthalonil

Chloorthalonil, ook bekend onder de naam "tetrachloorisofthalonitril", is een organische verbinding met als brutoformule CClN. De stof bestaat uit kleurloze en reukloze kristallen en wordt gebruikt als fungicide op onder andere aardappelen, tomaten en pinda's. Het wordt ook aangewend als additief in verf.

De stof ontleedt bij verhitting en bij verbranding met vorming van giftige en corrosieve dampen, waaronder waterstofchloride en stikstofoxiden.


</doc>
<doc id="1649414" url="https://nl.wikipedia.org/wiki?curid=1649414" title="4-chloor-3-methylfenol">
4-chloor-3-methylfenol

4-chloor-3-methylfenol is een organische verbinding met als brutoformule CHClO. De stof komt voor als witte tot lichtroze wateraantrekkende kristallen of als kristallijn poeder. De stof wordt gebruikt, in combinatie met 2-fenylfenol en 4-chloor-2-benzylfenol, als antisepticum.

De stof ontleedt bij verbranding met vorming van giftige en corrosieve dampen, onder andere chloor en fosgeen.


</doc>
<doc id="1649452" url="https://nl.wikipedia.org/wiki?curid=1649452" title="Johannes Bouwmeester">
Johannes Bouwmeester

Johannes Bouwmeester (Amsterdam, 4 november 1634 - begraven Amsterdam, 22 oktober 1680) was een arts, filosoof en van 1669 tot 1680 lid van 'Nil Volentibus Arduum'. Hij studeerde filosofie en medicijnen in Leiden van 1651 tot 1658 (promotie).Hij was een vriend van Lodewijk Meyer, Adriaen Koerbagh en van Benedictus de Spinoza. Zijn vader, Claes Boumeester, was kleermaker, veel andere familieleden waren muziekinstrumentmakers.

Er is ten minste één brief (nr 37) bekend van Spinoza aan Bouwmeester, mogelijk een tweede (nr 28) uit 1665. In 1663 schreef Bouwmeester een gedicht in het Latijn bij Spinoza’s 'Principia Philosophiae Cartesianae' en in 1677 een dito gedichtje bij Spinoza's portret dat de uitgave van diens nagelaten werk siert.
Vanaf 1670 was Bouwmeester mikpunt in de zogenaamde pamflettenstrijd; hij komt voor in of heeft meegewerkt aan ten minste 7 pamfletten tot 1678. 
In 1672 vertaalde en publiceerde Bouwmeester in opdracht van Nil het filosofisch verhaal 'Het ontstaan van Het leven van Hai Ebn Yokdhan' (uitgegeven door Jan Rieuwertsz).

Bouwmeester was betrokken bij de uitgave van het werk van Spinoza in het Latijn. In 1678 werd hij directeur van de Schouwburg van Van Campen samen met Meyer en Jan Pluimer. Bouwmeester werkte samen met de chirurgijn David Lingelbach aan een evaluatie op het werk van Willem Godschalck van Focquenbroch.

Op 10 mei 1679 ging hij in ondertrouw met Maria Oortmans ((1652-1720), dochter van Petronella de la Court en Adam Oortmans) van wie hij waarschijnlijk reeds familie was (in een brief van 23 juni 1667 noemt haar moeders neef Pieter de la Court Johannes Bouwmeester een neef). Op 18 augustus 1680 werd hun zoon Nicolaes Bouwmeester gedoopt, die waarschijnlijk kort daarna overleed. Op 22 oktober werd Johannes Bouwmeester in de Nieuwe Kerk in Amsterdam begraven. 


</doc>
<doc id="1649551" url="https://nl.wikipedia.org/wiki?curid=1649551" title="Ziekte van Fabry">
Ziekte van Fabry

De ziekte van Fabry of angiokeratoma corporis diffusum is een zeldzame erfelijke aandoening die behoort tot de zogenaamde lysosomale stapelingsziekten. 
De ziekte is genoemd naar de Duitse arts Johannes Fabry. De ziekte wordt veroorzaakt door een mutatie in het enzym α-galactosidase A.

De levensbedreigende late complicaties, zoals CVA’s, nierinsufficiëntie en hypertrofische cardiomyopathie, manifesteren zich bij de ziekte van Fabry meestal pas op volwassen leeftijd. Toch zijn er vaak al op de kinderleeftijd meerdere symptomen die tot een juiste diagnose kunnen leiden. Een vroege herkenning is van belang om tijdig de juiste behandeling te starten en mogelijk complicaties te voorkomen. De levensverwachting bij mannen en vrouwen met Fabry ligt respectievelijk 20 en 15 jaar lager dan normaal. Fabry erft X-gebonden over. Het is daarom mogelijk dat andere familieleden ook zijn aangedaan. In tegenstelling tot de meeste X-gebonden ziekten kunnen vrouwen ook symptomatisch zijn.

De vroege klachten van de ziekte van Fabry worden met name veroorzaakt door afwijkingen aan het perifere en autonome zenuwstelsel. Pijn en pijnaanvallen van enkele minuten tot weken in handen en voeten (neuropathische pijn en pijncrises) zijn vaak een eerste klacht. Deze treden meestal op tijdens koorts-episoden, of bij inspanning (sporten). Een andere opvallende klacht is het verminderd, of geheel niet transpireren (hypo-, anhidrosis). Diarree en buikkrampen worden frequent gemeld en vanaf de puberteit kunnen angiokeratomen ontstaan: dit zijn rode vlekjes op de huid, vaak in het "zwembroek"gebied: billen, liezen, genitaliën). Bij aanwezigheid van één of meer van deze symptomen zou de ziekte van Fabry in de differentiaaldiagnose opgenomen moeten worden.


Afhankelijk van de progressie van de ziekte zullen op zeker moment late complicaties van de ziekte van Fabry ontstaan. Vaak worden patiënten alleen voor de symptomen behandeld, zonder dat het onderliggende ziektebeeld duidelijk is.


Het is niet moeilijk om de diagnose van de ziekte van Fabry te stellen. Echter, de symptomen zijn niet bijzonder specifiek en de ziekte is zeldzaam. Daardoor wordt er vaak niet, of pas laat aan de ziekte gedacht. Omdat de ziekte progressieve, onherstelbare schade veroorzaakt en er een behandeling is, is het van belang tijdig de correcte diagnose te stellen. 
Als er wordt vermoed dat een patiënt deze aandoening heeft wordt een specifieke enzymtest voor α-galactosidase A gedaan in lymfocyten. Bij vrouwen met verdenking op de ziekte van Fabry is bepaling van enzymactiviteit meestal niet voldoende, aangezien dit veelal tot vals-negatieve resultaten leidt. Aanvullend DNA-onderzoek is dan nodig om de diagnose te bevestigen. 

Andere aandoeningen die moeten worden uitgesloten:

De ziekte van Fabry is lang een onbehandelbare ziekte geweest, waarvoor alleen ondersteunende maatregelen mogelijk waren. Sinds 2001 is een zogenaamde 'enzymvervangingstherapie' (enzyme replacement therapy, ERT) beschikbaar. Het idee achter deze therapie is de ziekte te behandelen door het intraveneus toedienen van het enzym dat de patiënten zelf niet of in onvoldoende mate aanmaken. Dit enzym wordt geproduceerd in bioreactoren waarin een productiecellijn wordt gekweekt die met behulp van recombinant-DNA-technologie speciaal voor dit doeleinde is ontwikkeld.

De enzymvervangers voor de ziekte van Fabry zijn zogeheten weesgeneesmiddelen. Het gaat om Agalsidase alfa merknaam Replagal van TKT Europe en Agalsidase beta, merknaam Fabrazyme van Genzyme.

In juli 2012 werd in de Nederlandse media gediscussieerd over de kosten van het behandelen van de ziekte van Fabry. 

Vanwege de hoge jaarlijkse kosten (200.000 euro per jaar) en de beperkte effectiviteit stelde het College voor zorgverzekeringen eind juni 2012, de vergoeding van de behandeling van de ziekte van Pompe ter discussie voor oudere patiënten.. Ook de ziekte van Fabry werd in dit kader genoemd.

Het CVZ schreef over het medicijn tegen de symptomen van de ziekte van Fabry dat dit middel weliswaar werkt, maar dat het te duur is in verhouding tot de resultaten van de behandeling. In 2010 werd in totaal 11 miljoen euro uitgegeven aan de behandeling van ongeveer zestig patiënten met de ziekte van Fabry.

Inzet van de daarna ontstane publieke discussie waren de hoge kosten en de kosten die men zou mogen maken voor een gewonnen levensjaar. Later werden de rol van de farmaceutische industrie en de hoge prijzen van de medicijnen, de verantwoordelijkheid van ouders met een gendefect en het solidariteitsprincipe in de ziekteverzekering deel van het debat.

Een economisch begrip, de QALY, of Quality Adjusted Life Years, een maat waarin de kosten van de medische behandeling in verband worden gebracht met het aantal levensjaren vermenigvuldigd met een correctiefactor voor de kwaliteit van die levensjaren speelde een rol in de discussie. Een econoom, Dr. Marc Pomp, heeft die maat op 50 000 euro gesteld, de kosten van behandeling van de ziekte van Pompe gaan daar ver overheen.

De zorgverzekeraars lieten weten dat zij door zouden gaan met het vergoeden van de zorg voor patiënten met de ziekte van Pompe en de ziekte van Fabry.



</doc>
<doc id="1649754" url="https://nl.wikipedia.org/wiki?curid=1649754" title="Fosfamidon">
Fosfamidon

Fosfamidon, de triviale naam voor "2-chloor-2-di-ethylcarbamoyl-1-methylvinyldimethylfosfaat", is een organische verbinding met als brutoformule CHClNOP. Het is een uiterst toxische kleurloze tot gele vloeistof. Fosfamidon is een organofosfaat-pesticide en werd gebruikt als insecticide en in mindere mate als acaricide.

Er zijn twee stereo-isomeren: het "trans"-isomeer heeft CAS-nummer 297-99-4 en het "cis"-isomeer heeft CAS-nummer 23783-98-4. Het mengsel van beide isomeren draagt CAS-nummer 13171-21-6.

De stof ontleedt bij verhitting of bij verbranding met vorming van zeer giftige dampen, onder andere fosforoxiden, waterstofchloride en stikstofoxiden. Fosfamidon reageert met basen (hydrolyse). Het tast metalen zoals ijzer, tin en aluminium aan.

Fosfamidon is, zoals andere organofosfaat-pesticiden, een cholinesterase-inhibitor. De stof is zeer giftig, niet alleen voor insecten maar ook voor zoogdieren. De geschatte letale dosis ligt tussen 5 en 50 mg per kilogram lichaamsgewicht. De stof is in de Europese Unie en een aantal andere landen inmiddels verboden, maar ze wordt elders nog geproduceerd en gebruikt, onder meer in India. De merknaam is "Dimecron" (Ciba-Geigy, tegenwoordig Syngenta).



</doc>
<doc id="1649942" url="https://nl.wikipedia.org/wiki?curid=1649942" title="2,3-dichlooraniline">
2,3-dichlooraniline

2,3-dichlooraniline is een toxisch chloorderivaat van aniline met als brutoformule CHClN. De stof komt voor als kleurloze kristallen of als een kleurloze vloeistof. Het is een van de zes mogelijke dichlooraniline-isomeren.

2,3-dichlooraniline is een nevenproduct bij de productie van 3,4-dichlooraniline. Het wordt gebruikt als intermediaire stof bij de synthese van kleurstoffen, pesticiden en farmaceutische stoffen.

De stof ontleedt bij verbranding met vorming van giftige dampen, waaronder stikstofoxiden en waterstofchloride.


</doc>
<doc id="1649948" url="https://nl.wikipedia.org/wiki?curid=1649948" title="2,4-dichlooraniline">
2,4-dichlooraniline

2,4-dichlooraniline is een toxisch chloorderivaat van aniline met als brutoformule CHClN. De stof komt voor als kleurloze kristallen met een kenmerkende geur.

De stof ontleedt bij een temperatuur van 370°C en bij verbranding met vorming van giftige dampen, waaronder stikstofoxiden en waterstofchloride.



</doc>
<doc id="1649953" url="https://nl.wikipedia.org/wiki?curid=1649953" title="2,5-dichlooraniline">
2,5-dichlooraniline

2,5-dichlooraniline (2,5-DCA) is een toxisch chloorderivaat van aniline met als brutoformule CHClN. De stof komt voor als naaldvormige kleurloze tot bruine kristallen of schilfers met een kenmerkende geur.

2,5-dichlooraniline wordt bereid door de aromatische nitrering van 1,4-dichloorbenzeen tot 2,5-dichloornitrobenzeen, gevolgd door reductie van de nitrogroep tot 2,5-dichlooraniline. De synthese is analoog aan die van 3,4-dichlooraniline uitgaande van 1,2-dichloorbenzeen.

2,5-dichlooraniline is een intermediair product in de synthese van kleurstoffen, pigmenten en pesticiden.

De stof ontleedt bij een temperatuur van 380°C en bij verbranding met vorming van giftige dampen, waaronder stikstofoxiden en waterstofchloride.


</doc>
<doc id="1649957" url="https://nl.wikipedia.org/wiki?curid=1649957" title="2,6-dichlooraniline">
2,6-dichlooraniline

2,6-dichlooraniline is een toxisch chloorderivaat van aniline met als brutoformule CHClN. De stof komt voor als kleurloze kristallen.

De stof ontleedt bij verbranding met vorming van giftige dampen, waaronder stikstofoxiden en waterstofchloride.


</doc>
<doc id="1649968" url="https://nl.wikipedia.org/wiki?curid=1649968" title="3,4-dichlooraniline">
3,4-dichlooraniline

3,4-dichlooraniline (3,4-DCA) is een toxisch chloorderivaat van aniline met als brutoformule CHClN. De stof komt voor als lichtbruine kristallen met een kenmerkende geur. Het is één van de zes mogelijke dichlooraniline-isomeren.

3,4-dichlooraniline kan bereid worden door de aromatische nitrering van 1,2-dichloorbenzeen tot 3,4-dichloornitrobenzeen, gevolgd door katalytische reductie van de nitrogroep. Het reactieproduct wordt daarna nog gezuiverd, bijvoorbeeld door middel van destillatie, om 3,4-dichlooraniline te scheiden van de gevormde bijproducten, waaronder de isomeren 2,3-dichlooraniline en 2,5-dichlooraniline.

3,4-dichlooraniline is een intermediair product bij de synthese van andere chemicaliën. Het grootste gedeelte wordt met fosgeen omgezet tot 3,4-dichloorfenylisocyanaat, dat een grondstof is voor fenylureum-herbiciden zoals diuron en linuron. Het is ook een uitgangsstof voor het herbicide propanil.

Een klein gedeelte wordt gebruikt voor de synthese van het bactericide trichloorcarbanilide of van de azokleurstof 5-amino-2,3-dimethylbenzeensulfethanolamide.

De stof ontleedt bij een temperatuur van 340°C en bij verbranding met vorming van giftige dampen, waaronder stikstofoxiden en waterstofchloride.



</doc>
<doc id="1650534" url="https://nl.wikipedia.org/wiki?curid=1650534" title="Voetboeien">
Voetboeien

Voetboeien zijn (meestal) metalen voorwerpen die worden gebruikt voor het samenbinden (boeien) van voeten of enkels. Dit met het doel de bewegingsmogelijkheid van de persoon die ze omheeft te beperken.

In tegenstelling tot handboeien belemmeren voetboeien een persoon niet geheel in zijn of haar bewegingen. Iemand met voetboeien om kan bijvoorbeeld nog wel lopen, maar niet meer rennen of schoppen. Voetboeien worden met name gebruikt om gevangenen in bedwang te houden, maar ook bij bijvoorbeeld bondage.

De oudste voetboeien die ooit zijn gevonden bij archeologische opgravingen dateren uit de prehistorie, en zijn meestal van het puzzelslottype. Ook de Romeinen gebruikten al een vorm van voetboeien. In de middeleeuwen werden vooral voetboeien van het type kopslot gebruikt. Het gebruik hiervan werd minder toen de massaproductie van boeien met ingebouwd slot op gang kwam. De simpelere voetboeien bleven echter wel in gebruik voor bijvoorbeeld het vervoer van gevangenen.

De eerste voetboeien met ingebouwd slot waren simpele schroefvormige boeien. Deze ontwikkelden zich al snel tot het "Darby" type. In Europa werden deze boeien tot het midden van de 20e eeuw gebruikt, terwijl ze in de Verenigde Staten eind 19e eeuw al waren vervangen door een nieuwer type.

Een recente ontwikkeling op het gebied van voetboeien zijn de veiligheidsboeien met een cylinderslot. Deze sloten zijn moeilijker open te breken.

In vergelijking met handboeien beperken voetboeien iemand minder in zijn bewegingsvrijheid. Derhalve wordt in veel landen het gebruik van voetboeien op lange termijn toegestaan. Soms worden ze echter jarenlang omgelaten.

Om niet bij te dragen aan deze praktijken hebben de landen van de Europese Unie een verbod opgesteld voor handel van voetboeien naar niet-EU landen.


</doc>
<doc id="1650559" url="https://nl.wikipedia.org/wiki?curid=1650559" title="Schoppen (beweging)">
Schoppen (beweging)

Schoppen of trappen is een handeling waarbij men een slag of stoot uitdeelt met behulp van de voet, benen of knie.

Schoppen wordt doorgaans gezien als een vorm van geweld daar men er anderen mee kan verwonden. Schoppen speelt ook een belangrijke rol binnen veel vechtsporten en vechtkunsten, zoals Taekwondo, Kung fu, Wushu, Karate, Kickboksen, Muay Thai, Capoeira, Pencak Silat, San shou, Vovinam, Choy Li Fut en Savate. Binnen deze vechtsporten en vechtkunsten bestaan verschillende vormen van schoppen. Het woord 'trap' op 'trappen' wordt vaker gebruikt in de wereld van de vechtsport en vechtkunst.


</doc>
<doc id="1651326" url="https://nl.wikipedia.org/wiki?curid=1651326" title="1,2-dichloor-3-nitrobenzeen">
1,2-dichloor-3-nitrobenzeen

1,2-dichloor-3-nitrobenzeen is een chloorderivaat van benzeen met als brutoformule CHClNO. De stof komt voor als kleurloze kristallen, die onoplosbaar zijn in water.

Bij contact met een heet oppervlak of met een vlam ontleedt deze stof onder vorming van giftige en corrosieve dampen, waaronder stikstofoxiden en waterstofchloride. 1,2-dichloor-3-nitrobenzeen reageert met sterke oxidatiemiddelen en basen. De stof tast ook metalen zoals ijzer, zink en aluminium aan.


</doc>
<doc id="1651398" url="https://nl.wikipedia.org/wiki?curid=1651398" title="2-aminopyridine">
2-aminopyridine

2-aminopyridine is een toxische organische verbinding met als brutoformule CHN. De stof komt voor onder de vorm van kleurloze of witte kristallen of als poeder. De stof is zeer goed oplosbaar in water.

De stof ontleedt bij verbranding met vorming van stikstofoxiden. Ze reageert met sterk oxiderende stoffen, waardoor brand- en ontploffingsgevaar ontstaat. De oplossing in water is een sterke base, ze reageert hevig met zuur en is corrosief.



</doc>
<doc id="1651899" url="https://nl.wikipedia.org/wiki?curid=1651899" title="Dick van Bekkum">
Dick van Bekkum

Dirk Willem (Dick) van Bekkum (30 juli 1925 – 17 juli 2015) was een Nederlands medicus-radiobioloog. Prof. dr. Van Bekkum studeerde geneeskunde in Leiden, en werd hoogleraar in Leiden en Rotterdam.

In 1959 was Van Bekkum mede-oprichter van de Stichting Federatie van Medisch Wetenschappelijke Verenigingen.
Hij was van 1960 tot 1990 directeur van het Radiobiologisch Instituut TNO te Rijswijk. Dit instituut verwierf faam met het onderzoek naar straling op beenmerg, en naar toepassingen daarvan bij leukemie en andere bloedziekten. Van Bekkum deed er ook samen met collega's onderzoek naar beenmergtransplantaties. In 1967 verrichtten ze de eerste succesvolle beenmergtransplantatie bij de mens.

Van Bekkum richtte in 1969 samen met prins Claus de Stichting Biowetenschappen en Maatschappij op. Hij was lange tijd voorzitter van deze stichting. Bovendien was hij redacteur en mede-auteur van een groot aantal cahiers die de stichting publiceerde over ontwikkelingen in de medische wetenschap en met name de ethische en maatschappelijke kanten daarvan. In 1986 ontving hij de FederaPrijs vanwege zijn onderzoek, dat werd samengevat met 'Research: the long road of mouse to man'. In 2009 ontving hij de Van Walree Prijs voor wetenschapsbeoefenaren, samen met Arend Jan Dunning. Hij was mede-oprichter van IntroGene later opgegaan in Crucell.

Van Bekkum overleed op 89-jarige leeftijd aan een hersenbloeding.


</doc>
<doc id="1651907" url="https://nl.wikipedia.org/wiki?curid=1651907" title="Arend Jan Dunning">
Arend Jan Dunning

Arend Jan (Ad) Dunning (Arnhem, 14 december 1930 – Amsterdam, 5 oktober 2009) was een Nederlands cardioloog.

Dunning was hoogleraar cardiologie aan de Universiteit van Amsterdam en tot 1993 hoofd van de afdeling cardiologie van het AMC in Amsterdam. Hij is echter vooral bekend vanwege zijn bestuurswerk. Hij was lid van de Gezondheidsraad. Als vicevoorzitter van de "Commissie Structuur en Financiering van de Gezondheidszorg" (Commissie Dekker) en van de Commissie Keuzen in de Zorg (1991, "Commissie Dunning") droeg hij bij aan de herstructurering het Nederlandse zorgstelsel.

Prof. dr. Dunning is als wetenschapper in staat gebleken om medisch-wetenschappelijk werk te populariseren en voor een breed publiek toegankelijk te maken. Hij had columns in "Elsevier" en "NRC Handelsblad" en schreef artikelen in onder andere "De Gids". Hij publiceerde verschillende boeken zoals "Broeder ezel" (1981), over het onvermogen van de geneeskunde, "Betoverde wereld", en "Stof van Dromen". Hij was voorzitter van de commissie die kandidatenlijst van de Partij van de Arbeid opstelde voor de verkiezingen van 1998, en één van de oprichters van het Republikeins Genootschap. Lange tijd was Dunning hoofdredacteur van het Nederlands Tijdschrift voor Geneeskunde.

In 2009 ontving hij de Van Walree Prijs voor wetenschapsbeoefenaren, samen met Dick van Bekkum.

Dunning overleed in oktober 2009 op 78-jarige leeftijd aan de gevolgen van slokdarmkanker. 


</doc>
<doc id="1652002" url="https://nl.wikipedia.org/wiki?curid=1652002" title="ABCDE-methode">
ABCDE-methode

De ABCDE-methode is een werkwijze waarbij hulp wordt verleend met het principe ""treat first what kills first"". Met andere woorden: eerst de primaire (levensbedreigende) en vervolgens de secundaire c.q. tertiaire (niet-direct c.q. niet-levensbedreigende) letsels en stoornissen. Deze handelwijze heeft belangrijke voordelen omdat - naast een duidelijke houvast - door het volgen van deze methodiek (bijna) alle letsels en stoornissen ermee kunnen worden onderkend en behandeld. 

De ABCDE-methodiek werd in 1976 ontwikkeld in de Verenigde Staten in het kader van de Advanced Trauma Life Support-cursus en wordt tegenwoordig wereldwijd door zowel leken als professionele hulpverleners toegepast.

Hieronder vallen de handelingen die er zorg voor dragen dat de wervelkolom geïmmobiliseerd wordt en dat de luchtweg van een slachtoffer openblijft. Letsels/stoornissen die een open luchtweg kunnen bedreigen, zijn verslikking of aangezichtsletsels, maar ook bijvoorbeeld zwelling door allergieën of inademing van (rook)gassen of (giftige) dampen.

Hieronder valt het beoordelen van de ademhaling en de handelingen die ervoor zorgen dat een slachtoffer kan blijven ademen of wordt beademd. Letsels/stoornissen die ademhalingsstoornissen kunnen veroorzaken, zijn traumaletsels, hoog-energetische letsels of vergiftigingen.

Hieronder valt het beoordelen van de bloedsomloop en de handelingen die de bloedsomloop ondersteunen. Belangrijk daarbij is de bloeddruk en de pols, gelet op frequentie, volume en regelmaat. Oorzaken kunnen zijn: hartritmestoornissen, hartfalen, hartstilstand, shock, afknelling en ernstige bloedingen.

Hieronder valt het beoordelen van het bewustzijn. Dit wordt beoordeeld door middel van de AVPU- of EMV-score. Letsels/stoornissen die bewustzijnsstoornissen kunnen veroorzaken zijn traumaletsels waaronder hersenletsels, vergiftigingen, hartproblemen, suikerziekte, beroerte en shock.

Hierin valt het top-tot-teenonderzoek en de handelingen die betrekking hebben op (het voorkomen van) koude- en warmteletsels, alsmede het verzorgen van wonden, kneuzingen, breuken en andere letsels.

Geïntegreerd in de ABCDE-werkwijze wordt meestal gebruikgemaakt van de volgende protocollen: EMV, AVPU, PEARRL, AMPLE en MIST of varianten hierop.

Soms wordt ook wel SAMPLE gebezigd. Dit is een samengetrokken AMPLE en MIST waarbij de "S" staat voor Signs en Symptoms.




</doc>
<doc id="1652165" url="https://nl.wikipedia.org/wiki?curid=1652165" title="Serotype">
Serotype

Een serotype of serovar is een specifiek subtype van een bepaald (ziekteverwekkend) micro-organisme of cel, ingedeeld op basis van de specifieke antigenen aanwezig op het celmembraan. Het bepalen van het serotype van een bepaalde ziekteverwekker kan belangrijke implicaties hebben op de prognose en de behandeling van de ziekte. Zo heeft het influenza A-virus tientallen serotypen die elk een verschillende gastheer, virulentie of mortaliteit kunnen hebben. Een groep van serotypen met gemeenschappelijke antigenen wordt een serogroep genoemd.

Het immuunsysteem kan het onderscheid maken tussen 'lichaamseigen' en 'lichaamsvreemde' cellen op basis van het serotype van die cel. Bij mensen wordt het serotype grotendeels bepaald door het humaan leukocytenantigeen (HLA). Bij een orgaantransplantatie wordt gezocht naar een zo groot mogelijke overeenkomst in serotype tussen de donor en de ontvanger om de immuunresponses en afstotingsverschijnselen zo veel mogelijk te vermijden.


</doc>
<doc id="1652623" url="https://nl.wikipedia.org/wiki?curid=1652623" title="Bloempotkapsel">
Bloempotkapsel

Een bloempotkapsel is een haarstijl waarbij het haar rondom kortgeknipt wordt, alsof iemand een bloempot op het hoofd heeft gezet en het eronderuitstekende haar heeft weggeknipt of geschoren.

Van oudsher was het een populair kapsel onder het gewone volk als een gemakkelijke en relatief nette haardracht die niet door een professionele kapper aangebracht hoefde te worden. Daarom werd het in sommige culturen gezien als een teken van armoede. In diverse andere culturen was het echter een normaal kapsel. Het bloempotkapsel komt veel voor onder de amish.

In de tweede helft van de twintigste eeuw kwam deze haarstijl opnieuw op in de tegencultuur rond de rockmuziek, mede onder invloed van The Beatles en de Ramones. Vanaf de negentiger jaren verminderde de populariteit weer. 




</doc>
<doc id="1653332" url="https://nl.wikipedia.org/wiki?curid=1653332" title="Dubbele binding (communicatie)">
Dubbele binding (communicatie)

Een dubbele binding of Engels double bind is een dilemma in de communicatie, waarbij een individu (of groep) twee of meer tegenstrijdige boodschappen ontvangt waarbij de ene boodschap de andere ontkent. Het is een situatie waarin adequaat reageren op de ene boodschap, het in gebreke blijven betekent van de andere boodschap, en omgekeerd. Zodat de ontvanger afgezien van het antwoord altijd fout zit. Met andere woorden, de ontvanger kan geen commentaar leveren op het conflict, kan het niet oplossen, en kan zich ook niet aan de situatie onttrekken. In de taalfilosofie is het verschijnsel bekend als pragmatische paradox.

Doorgaans bevat een dubbele binding verschillende abstractieniveaus wat betreft de boodschappen en deze boodschappen kunnen of gegeven worden binnen de context van de situatie, of overgebracht worden door middel van intonatie of lichaamstaal. Er treden verdere complicaties op als vaak voorkomende dubbele bindingen deel uitmaken van een aanhoudende relatie, waarop het individu of de groep is aangewezen.

De theorie van de dubbele binding is eenvoudiger te begrijpen binnen de context van complexe systemen en cybernetica omdat het functioneren van zowel de menselijke communicatie als de geest veel op dat van ecosystemen lijkt. De theorie van complexe systemen helpt ons bij het begrijpen van de onderlinge afhankelijkheid van de onderdelen van de boodschap en verschaft “een ordening van wat in de ogen van een aanhanger van Newton een chaos lijkt.”

De term "double bind" werd voor het eerst gebruikt door de Amerikaanse antropoloog Gregory Bateson en zijn collegae (waaronder Don D. Jackson, Jay Haley en John H. Weakland) in hun uiteenzettingen over de complexiteit van de communicatie met betrekking tot schizofrenie. Bateson maakte duidelijk dat dergelijke complexiteiten ook onder normale omstandigheden bestaan, vooral bij “het spel, humor, in gedichten, rituelen en fictie.” Hun bevindingen waren een aanwijzing dat het type verwarde communicatie die vaak als schizofrenie wordt gediagnosticeerd, niet per se een organische hersenstoornis is. Zij vonden juist dat destructieve dubbele bindingen een veelvoorkomend communicatiepatroon was binnen gezinnen waaruit patiënten voortkwamen en stelden dat het opgroeien met onophoudelijke dubbele bindingen kon leiden tot aangeleerde verwarde denk- en communicatiepatronen.

De menselijke communicatie is ingewikkeld; 93% ervan is non-verbaal (In 38% van de gevallen geloven mensen de klank van de stem en wat ze daarin horen, in 55% gaan ze puur af op de lichaamstaal.) en slechts 7% is verbaal (Men gelooft de woorden in situaties waarbij woord en lichaamstaal niet overeenkomen.) ("zie ook Albert Mehrabian)" en de context maakt er wezenlijk deel van uit. Communicatie bestaat uit de uitgesproken woorden, de intonatie en lichaamstaal en ook: hoe die zich verhouden tot wat er in het verleden is gezegd; tot wat niet is uitgesproken, maar impliciet is gebleven; hoe dat allemaal veranderingen heeft ondergaan door andere non-verbale signalen, zoals bijvoorbeeld de omgeving waarin het is uitgesproken enzovoort. Als iemand bijvoorbeeld zegt “ik hou van je,” hou je er rekening mee wie het zegt, zijn intonatie en lichaamstaal, en de context waarbinnen het wordt gezegd. Is het een hartstochtelijke verklaring of een rustige bevestiging; wordt het in het openbaar of in besloten kring gezegd; is het onoprecht en met een bedoeling; klinkt het alsof hij zegt “geef me het zout even” of wordt het gezegd op een gekscherende toon, als hij zich ergert aan je?

Conflicten bij het communiceren zijn veelvoorkomend en vaak vragen we “wat bedoel je?” of proberen we op andere manieren verduidelijking te krijgen. Dat wordt "metacommunicatie" genoemd: communicatie over communicatie. Soms is het vragen om verduidelijking niet mogelijk. In het dagelijkse leven zijn communicatieproblemen gewoon en komen vaak voor als metacommunicatie en terugkoppelingssystemen ontbreken of ontoereikend zijn, of als er niet genoeg tijd is.

Dubbele bindingen kunnen belastend en mogelijk destructief zijn als iemand gevangen zit in een dilemma en gestraft wordt omdat hij een uitweg zoekt, maar de moeite die getroost wordt om een uitweg te zoeken uit de valstrik, kan leiden tot emotionele groei.

Het klassieke voorbeeld van een negatieve dubbele binding is dat van een moeder die haar kind vertelt dat ze van hem houdt, terwijl ze zich tegelijkertijd met afkeer afwendt. Het kind weet dan niet hoe het moet reageren op de tegenstrijdigheid tussen woorden en lichaamstaal, omdat het voor zijn basale behoeften afhankelijk is van de moeder: het zit in een lastig parket. Voor het kleine kind is het moeilijk om tegenstrijdigheden verbaal te uiten en het kan de relatie met zijn moeder niet ontkennen of verbreken.

Een ander voorbeeld is als iemand wordt opgedragen om “spontaan te zijn.” Alleen al de opdracht is strijdig met spontaniteit, maar het wordt een dubbele binding als iemand de opdracht niet kan negeren, maar ook geen commentaar kan geven op de tegenstrijdigheid. Vaak is de tegenstrijdigheid in de communicatie voor omstanders niet duidelijk, omdat ze niet op de hoogte zijn van de voorafgaande communicatie.

Bateson beschrijft ook positieve dubbele bindingen, zowel in verband met Zen-boeddhisme met zijn paden van spirituele groei, en het gebruik van de therapeutische dubbele binding door psychiaters, om hun patiënten te confronteren met de tegenstrijdigheden in hun leven, op een manier die hen zou kunnen helpen te genezen. Een van de consulenten van Bateson, Milton H. Erickson laat in zijn boeken op een sprekende manier de vruchtbare mogelijkheden zien van dubbele bindingen, waarbij hij de techniek in een helderder licht plaatst.

De dubbele binding wordt vaak onjuist opgevat als een eenvoudige tegenstrijdige situatie, waarbij het slachtoffer gevangen zit in twee tegenstrijdige opdrachten. Hoewel het klopt dat de kern van de dubbele binding bestaat uit twee tegenstrijdige opdrachten, ligt het verschil in de manier waarop zij aan het slachtoffer worden opgedrongen, in hoeverre het slachtoffer de situatie begrijpt en tot slot, wie (of wat) het slachtoffer deze opdrachten geeft. Anders dan bij de gebruikelijke verlies-verlies-situation, is het slachtoffer zich grotendeels niet bewust van de precieze aard van de paradoxale situatie, waarin hij of zij verkeert. De tegenstrijdigheid kan in haar rechtstreekse context volledig onzichtbaar zijn en daarom ook onzichtbaar voor waarnemers van buitenaf, en wordt alleen maar duidelijk als er een wat bredere context in ogenschouw wordt genomen. Typerend is dat degene, die een opdracht geeft aan het slachtoffer, iemand is die hij respecteert (een ouder, leraar of dokter), maar dat de opdracht zelf impliceert dat die onmogelijk vervuld kan worden, omdat een of andere uitgebreidere context dat verbiedt. Bateson en zijn medewerkers definieerden de dubbele binding (geparafraseerd) als volgt:


Het wezen van de dubbele binding bestaat dus uit twee tegenstrijdige opdrachten, "beide op een ander logisch niveau", die beide niet genegeerd of ontlopen kunnen worden. Dat laat het slachtoffer op beide manieren verscheurd achter, omdat hij, aan welk van beide eisen hij ook probeert te voldoen, aan de andere eis niet kan voldoen. "Ik moet het doen, maar ik kan het niet" is een typische weergave van het ervaren van een dubbele binding.

Als een dubbele binding werkzaam wil zijn, moet het slachtoffer niet kunnen zien dat de eis die door het eerste bevel wordt gesteld, strijdig is met die van het tweede bevel. Op die manier onderscheidt de dubbele binding zich van een eenvoudige tegenstrijdigheid en wordt een meer onuitsprekelijk intern conflict, waarbij het slachtoffer echt wil voldoen aan de eisen van het primaire bevel, maar daar steeds in faalt doordat hij niet ziet dat de situatie strijdig is met de eisen van het tweede bevel. In dergelijke situaties kunnen slachtoffers dus uiting geven aan zeer hevige angstgevoelens, als zij dan toch proberen te voldoen aan de eisen van het primaire bevel, zij het met duidelijke tegenstrijdigheden in hun handelen.

De dubbele binding werd aanvankelijk voorgesteld als een situatie die mogelijk tot schizofrenie kon leiden, als die werd toegepast op jonge kinderen of mensen met een onevenwichtig of “zwak” karakter. Door een situatie te creëren waarin het slachtoffer geen opmerking of een “metacommunicatieve uitspraak” zou kunnen maken over zijn dilemma, zou zijn psychische angst (theoretisch) kunnen toenemen. Tegenwoordig wordt het meer gezien als een voorbeeld van de benadering van Bateson van de ingewikkeldheid van de communicatie.

Een bepaalde oplossing voor een dubbele binding is, door het probleem in een nog wijdere context te plaatsen, een toestand die Bateson het Leren III noemde, een stap verder dan het Leren II (waarvoor alleen aangeleerde reacties op beloning/gevolg-situaties nodig zijn). Bij het Leren III wordt de dubbele binding in een context geplaatst en opgevat als een onmogelijk verlies-verlies-situatie-scenario. Bateson hield vol dat de dubbele binding, in het geval van de schizofreen, doorlopend wordt aangeboden en gebruikelijk is binnen de gezinscontext. Tegen de tijd dat het kind oud genoeg is om de dubbele-binding-situatie te kunnen onderkennen, is die al geïnternaliseerd en is het kind niet meer in staat om daar tegen in opstand te komen. De enige oplossing is dan nog om een ontsnapping te bewerkstelligen, uit de tegenstrijdige logische eisen van de dubbele binding, naar de wereld van het waansysteem.


Volgens de filosoof en theoloog Alan Watts, is binnen het Zen-boeddhisme lange tijd gebruikgemaakt van de dubbele binding als een therapeutisch instrument. De Zen-meester confronteert zijn leerlingen met opzet met de dubbele binding (met behulp van verschillende “deskundige middelen,” "upaya" genaamd), in de hoop dat zij verlichting ("satori") bereiken. Een van de meest opvallende technieken, waar door Zenmeesters (met name die van de Rinzai-school) gebruikgemaakt wordt, wordt de "koan" genoemd, waarbij de meester zijn of haar studenten een vraag stelt en hen opdraagt om al hun geestelijke vermogens in het werk te stellen om het antwoord te vinden. Als voorbeeld van een koan, kan een leerling worden gevraagd om zijn meester zijn echte zelf te laten zien, “laat me zien wie je echt bent.” Volgens Watts zal de leerling uiteindelijk tot het besef komen dat hij niets kan doen, dus ook "niet niets" kan doen, om zijn feitelijke zelf te laten zien; hij leert dus echt het boeddhistische idee van anatman (niet-zelf) via de reductio ad absurdum.

Gregory Batesons theorie van de dubbele binding is heel ingewikkeld, en is slechts gedeeltelijk getoetst; er zitten hiaten in het huidige psychologische en experimentele bewijsvoering om een oorzakelijk verband aan te tonen. Subjectieve verslagen van individuen, die geconfronteerd werden met het maken van een gemeende beslissing toen ze bloot werden gesteld aan tegenstrijdige boodschappen, maken melding van angstgevoelens. Er is beweerd dat er, als de theorie van de dubbele binding eigenlijk bedoeld is om de bevindingen die wijzen op een genetische basis van schizofrenie teniet te doen, uitvoeriger psychologisch en experimenteel onderzoek nodig is, bij verschillende soorten gezinnen en gezinsverbanden. De huidige opvatting over schizofrenie houdt rekening met een ingewikkelde interactie van zowel genetische als neurologische en emotionele stressoren, waaronder de interactie binnen het gezin.

Het terrein van het neuro-linguistisch programmeren maakt ook gebruik van het begrip dubbele binding. Grinder en Bandler, die beiden persoonlijk contact hadden met Gregory Bateson, stelden dat een boodschap samengesteld kon worden uit meerdere boodschappen, waarbij de ontvanger van de boodschap de indruk wordt gegeven dat hij kan kiezen, hoewel beide mogelijkheden op een hoger doelniveau dezelfde uitkomst opleveren. Dat wordt in de terminologie van de NLP dubbele binding genoemd, en vindt zowel toepassing in de verkoop als in de therapie. Een verkoper zou kunnen vragen: “Wilt u liever contant betalen of met een bankpas?”, waarbij beide mogelijkheden veronderstellen dat de betrokkene zal betalen en de derde optie (niet betalen) met opzet buiten de keuze wordt gehouden. Strikt gesproken is “contant of bankpas?” echter geen dubbele binding, omdat er geen sprake is van een tegenstrijdigheid.
Als de verkoper een boek aan het verkopen was over het verderfelijke van de handel, zou het misschien een “echte” dubbele binding kunnen zijn — maar alleen als de koper toevallig zou vinden dat handel verderfelijk is en zich gedwongen of verplicht voelde om het boek te kopen.





</doc>
<doc id="1653760" url="https://nl.wikipedia.org/wiki?curid=1653760" title="Plafondbed">
Plafondbed

Een plafondbed is een bed dat zich aan of in het plafond bevindt met een zodanige constructie dat het bed als het niet in gebruik is tegen het plafond hangt.

Een plafondbed is een alternatief voor de slaapbank of zetelbed. Het bed neemt geen ruimte in overdag. Plafondbedden worden onder meer toegepast in kampeerauto's, maar ook in studio's en appartementen. Luxe uitvoeringen zijn er in de vorm van een "liftbed".


</doc>
<doc id="1653954" url="https://nl.wikipedia.org/wiki?curid=1653954" title="Gerda Eerdmans">
Gerda Eerdmans

Gerda Eerdmans (Bolsward, 1954) is een Nederlands bestuurder, op dit moment voorzitter van het College van Bestuur van MBO Amersfoort. Tot 1 augustus 2009 was zij wethouder voor GroenLinks in Amersfoort. Zij was verantwoordelijk voor milieu, onderwijs, integratie, participatie en publieke dienstverlening.

Eerdmans volgde een hbo verpleegkunde en onderwijs. Ze werkte vervolgens als wijkverpleegkundige in Amersfoort. Daarna werkte ze als projectmanager en docent-supervisor aan de Hogeschool van Utrecht. Tussen 1998 en 2002 was zij lid van de gemeenteraad voor GroenLinks. Van 2002 tot 2009 was zij wethouder voor GroenLinks in Amersfoort. Op 3 juni 2009 kondigde ze aan dat ze per 1 augustus af zou treden om voorzitter te worden van het toenmalige ROC ASA. Sebastiaan van 't Erve volgde haar op als wethouder in Amersfoort.

Vanaf 1 januari 2012 is Eerdmans vicevoorzitter van de Raad van Toezicht van Meander Medisch Centrum.



</doc>
<doc id="1654002" url="https://nl.wikipedia.org/wiki?curid=1654002" title="Kalfszwezerik">
Kalfszwezerik

Een kalfszwezerik is een van het kalf afkomstig orgaan, dat ook wel de thymus genoemd wordt. Zwezerik wordt als delicatesse beschouwd, het is een van de fijnste stukjes orgaanvlees.

De thymus of zwezerik is een orgaan (een klier) en is bij kinderen en jonge zoogdieren te vinden tussen het borstbeen en de luchtpijp. De zwezerik verschrompelt bij het volwassen worden. Mensen eten de zwezerik van kalf en lam. De klier bestaat uit twee delen: de hartzwezerik die rond en compact is en de halszwezerik die langwerpig en los van structuur is.

De zwezerik is bleek, wat slap, knobbelig en vormloos. De zwezerik moet voor het bereiden eerst een uur goed gespoeld worden. Daarna wordt de zwezerik gepocheerd in bouillon. Vervolgens wordt de zwezerik met koud water afgespoeld; na het uitlekken worden de vliezen en knobbels verwijderd. Als de zwezerik koud is, wordt het vlees in plakken gesneden en gebakken of verwerkt in een terrine. Een zwezerik kan ook koud gegeten worden, meestal met mayonaise. De hartzwezerik is groter en malser dan de keelzwezerik, die eigenlijk alleen geschikt is voor terrines en mousses. Zwezerik bevat veel eiwitten, fosfor en zink. Het is een van de weinige dierlijke voedingsmiddelen die vitamine C bevat.


</doc>
<doc id="1654211" url="https://nl.wikipedia.org/wiki?curid=1654211" title="Fluorazijnzuur">
Fluorazijnzuur

Fluorazijnzuur is een gefluorideerde organische verbinding uit de stofklasse der carbonzuren. De stof komt voor als een kleurloos kristallijn poeder, dat zeer goed oplosbaar is in water.

Fluorazijnzuur kan bereid worden door reactie van methyljoodacetaat met zilver(I)fluoride of door reactie van methylchlooracetaat met kaliumfluoride. De ontstane ester wordt vervolgens gehydrolyseerd.

Fluorazijnzuur wordt gebruikt voor de bestrijding van knaagdieren, zij het dan niet als vrij zuur maar in de vorm van een zout, waarvan het natriumzout (natriumfluoracetaat) het meest toegepast wordt. Dit zout komt van nature voor in de bladeren van een Zuid-Afrikaanse struik, de gifblaar ("Dichapetalum cymosum").

Fluorazijnzuur is een zeer toxische verbinding: het substitueert immers azijnzuur in de citroenzuurcyclus en veroorzaakt hierdoor een blokkade van de enzymwerking. De letale dosis bij volwassen mensen ligt bij 5 mg per kilogram lichaamsgewicht. De stof is echter nagenoeg niet-toxisch voor vissen en ongewervelden die in het water leven.




</doc>
<doc id="1656485" url="https://nl.wikipedia.org/wiki?curid=1656485" title="Tiludroninezuur">
Tiludroninezuur

Tiludroninezuur (INN) of tiludronaat is een bisfosfonaat-geneesmiddel. Het wordt voorgeschreven bij de ziekte van Paget. Bisfosfonaten binden zich aan het calcium in het bot; ze remmen de botafbraak en versterken de botten. Daardoor vermindert de botpijn en het risico op botbreuken neemt af.

Tiludroninezuur kwam rond 1996 op de markt. Het is een middel van sanofi-aventis met als merknaam "Skelid". Dit zijn tabletten met 240 mg van het natriumzout dinatriumtiludronaat-hemihydraat, wat overeenkomt met 200 mg tiludroninezuur. Met betrekking tot de algemene chemische structuur van bisfosfonaten:

is bij tiludroninezuur R afwezig (dit wil zeggen het is een waterstofatoom) en R een (4-chloorfenylthio)groep.

De voorgeschreven dosering is een eenmalige dagdosis van 400 mg (twee tabletten) bij volwassenen. De duur van de behandeling is drie maanden.

De voornaamste bijwerkingen zijn maag-darmklachten en een geïrriteerde slokdarm. Om dit laatste te vermijden moet men het tablet innemen met een vol glas gewoon drinkwater (geen mineraalwater) en nadien nog een half uur rechtop blijven zitten of staan, om te vermijden dat het tablet aan de slokdarmwand blijft kleven.

Een aantal middelen verminderen de opname van tiludroninezuur in het lichaam. Daartoe behoren maagzuurneutraliserende middelen (antacida) en andere middelen met calcium, magnesium of aluminium; ook ijzerpreparaten. Daarom moet tiludroninezuur ten minste twee uur vóór of na het gebruik van deze middelen ingenomen worden. Hetzelfde geldt voor sommige voedingsmiddelen, zoals melk, melkproducten of voedingsmiddelen met een hoog calciumgehalte (waaronder mineraalwaters).



</doc>
<doc id="1656547" url="https://nl.wikipedia.org/wiki?curid=1656547" title="Alcoholtest">
Alcoholtest

De klinisch chemische bepaling van alcohol in bloed of urine wordt uitgevoerd door middel van een enzymatische methode of met behulp van gaschromatografie. Bij de laatste methode kan tevens bepaald worden om welke soort alcohol het gaat (bijvoorbeeld methanol of isopropylalcohol).


Bij bepaling uit het bloed wordt een venapunctie, bloedafname uit een ader, gedaan. Verder zijn geen specifieke voorbereidingen noodzakelijk. De huid mag bij afname van het bloed niet ontsmet zijn met een alcoholhoudend desinfecteermiddel.

Alcohol wordt via de poortader naar de lever vervoerd. Daar vindt omzetting plaats. De snelheid waarmee dit gebeurt is gemiddeld 10g alcohol per uur. Deze snelheid is afhankelijk van lichaamsgewicht en tijd, niet van de hoeveelheid alcohol. De combinatie van alcohol en bepaalde medicijnen (Barbituraten) vertraagt de omzetting en versterkt het effect op het centrale zenuwstelsel.
Op de nuchtere maag zal de hoeveelheid alcohol in het bloed maximaal zijn na 40 tot 70 minuten. Na de maaltijd wordt deze tijd verlengd. De waarde waarop er sprake is van intoxicatie van alcohol kan sterk per persoon verschillen.

De volgende waarden gelden als referentie:

Uitslagen in urine blijven langer positief dan in bloed of uitademingslucht.

Andere methoden om alcoholmisbruik aan te tonen zijn bepaling van:



</doc>
<doc id="1656669" url="https://nl.wikipedia.org/wiki?curid=1656669" title="Tootsie">
Tootsie

Tootsie is een Amerikaanse komische film uit 1982. De hoofdrollen werden gespeeld door Dustin Hoffman en Jessica Lange, die een Oscar voor haar rol won. Ook Bill Murray, Geena Davis en Teri Garr speelden mee in de film. Voor Geena Davis was dit haar filmdebuut. "Tootsie" werd geregisseerd door Sydney Pollack, die tevens in de film te zien is in de rol van George Fields.

"Tootsie" was 13 weken lang de populairste film in de Amerikaanse bioscopen. De film bracht 177,2 miljoen dollar in het laatje, een veelvoud van het budget van 21 miljoen dollar.

Jessica Lange kreeg voor haar rol in "Tootsie" in 1982 de Oscar voor de beste vrouwelijke bijrol. De film werd genomineerd voor 9 andere Oscars, waaronder beste film, beste acteur en beste regisseur. Het themanummer van de film, "It Might Be You" van Stephen Bishop, werd ook genomineerd voor een Oscar en stond in 1983 acht weken in de top 40 in de Verenigde Staten.

Naast de Oscar won de film drie Golden Globes: voor beste acteur in de categorie komedie of musicalfilm (Hoffman), voor beste vrouwelijke bijrol (Lange) en voor beste film in de categorie komedie of musicalfilm. De film ging ook naar huis met de BAFTA's voor beste acteur (Hoffman) en beste grime.

In 1998 besloot de Amerikaanse Library of Congress dat de film genoeg culturele waarde heeft om in aanmerking te komen voor archivering door het National Film Registry. In een lijst van de 100 beste Amerikaanse films (samengesteld in 1998 door het American Film Institute) staat "Tootsie" op de 62e plaats.

In 2007 kwam een "25th Anniversary Edition" van de film uit op dvd. Deze omvat ook een achter-de-schermendocumentaire.


De film werd 10 keer genomineerd voor een Oscar en won er een.


In New York lukt het werkeloze acteur Michael Dorsey (Dustin Hoffman) maar niet om een rol te krijgen. Uiteindelijk vermomt hij zich als vrouw om als Dorothy Michaels een vrouwelijke rol te krijgen in een populaire, dagelijks uitgezonden soapserie, "Southwest General" (een parodie op "General Hospital"). Hij krijgt de rol en wordt een televisiester. Dan wordt hij verliefd op Julie Nichols (Jessica Lange), een van zijn vrouwelijke medespelers.

Michael Dorsey "(Dustin Hoffman)" is een talentvolle acteur van bijna veertig jaar. Echter vindt hij geen werk omdat de meesten niet meer met hem willen samenwerken. En als hij dan nog eens een rol heeft, wordt hij meestal na enige tijd ontslagen. De reden hiervan is dat Michael te veeleisend is, te veel aandacht legt op details en steeds in de clinch komt te liggen met de regisseur en andere acteurs. Zo werd hij ooit ontslagen tijdens de opnames van een reclamespot over tomaten omdat "een zittende tomaat" volgens hem te onlogisch was. Uit noodzaak werkt Michael in een plaatselijk restaurant en geeft hij 's avonds acteerlessen aan volwassenen. Daarnaast hoopt hij weldra terug te scoren als acteur in een stuk dat wordt geproduceerd door zijn beste vriend Jeff.

Tijdens zijn verjaardagsfeestje leert hij Sandy, één van zijn leerlingen, beter kennen. Zij wil auditie doen voor een nieuwe, tijdelijke rol in de soap "Southwest General" waarvoor de producenten geen geschikte actrice vinden. Omdat dit haar eerste auditie is, vraagt ze Michael of hij niet wil meegaan om haar te steunen. Michael stemt toe, maar desondanks blijkt Sandy evenmin het gezochte type te zijn.

Omdat Michaels agent, George Fields, na vier maanden nog steeds geen nieuwe opdracht heeft, besluit Michael om zich te verkleden als vrouw en auditie te doen voor de rol in "Southwest General". Hij schrijft zich in onder de naam "Dorothy Michaels". Wanneer de producenten Dorothy melden dat ze niet voldoet aan het gezochte type, spelt zij hen de les: "de producenten zoeken voor de vrouwenrollen allemaal sexy dames die ze vervolgens een rol geven van "het domme sletje", terwijl er zoveel talentvolle, minder mooie dames zijn waarvoor er ook rollen kunnen worden gemaakt". Dit heeft bij zowel de producenten als de filmploeg zulke indruk achtergelaten dat ze de rol krijgt.
Omdat Michael niet voldoende vrouwenkleren heeft, wil hij er enkele "lenen/stelen" bij Sandy. Wanneer hij halfnaakt in haar kamer staat, komt Sandy plots binnen. Michael wil haar niet vertellen dat hij de rol heeft omdat Sandy zelfmoordneigingen heeft. Als uitvlucht verklaart hij Sandy dat hij verliefd op haar is. Sandy gelooft hem en ze starten een relatie, hoewel Michael totaal niet geïnteresseerd is in haar.
Op de set maakt Michael kennis met Julie Nichols. Zij speelt de rol van de sexy en domme verpleegster die in de serie al met zowat iedereen in bed heeft gelegen. In het echte leven is ze een alleenstaande moeder met een kind van enkele maanden oud. Ze heeft nu een relatie met Ron Carlisle, de seksistische regisseur van de soap. Michael wil (als man) indruk maken op Julie, maar zij negeert hem volledig. Anderzijds vindt Julie dat Dorothy een fijne vrouw is en de twee worden vriendinnen.

Dorothy wordt in snelle tijd geliefd bij de kijkers van de show. Ze is een harde dame die zegt wat ze denkt. Echter is haar personage zo niet bepaald. Michael/Dorothy houdt zich namelijk niet aan zijn/haar tekst wanneer het hem/haar niet aanstaat en verandert deze dan. De producenten vinden haar wijzigingen briljant en behouden deze ook. Dit tot groot ongenoegen van acteur John Van Horn die zelf niet kan improviseren, meer nog: hij kan zijn tekst nooit onthouden en moet deze steeds aflezen van een autocue. Hij kan dus nooit antwoorden op de gewijzigde tekst van Dorothy. Anderzijds heeft hij wel bewondering voor Dorothy en wordt hij verliefd op haar. 

Op een dag nodigt Julie Dorothy uit om voor enkele dagen op bezoek te gaan bij haar vader die al enige tijd weduwnaar is. Uiteindelijk stemt Dorothy in. Het wordt een fijne uitstap, maar Julies vader wordt ook verliefd op Dorothy. Later doet hij haar zelfs een huwelijksaanzoek, maar Dorothy vraagt bedenktijd.

Wanneer Julie met haar vriend naar een feestje moet, vraagt ze aan Dorothy of zij wil oppas wil zijn. Na het feest blijkt Julie over haar toeren te zijn en is ze van mening dat ze haar relatie met Ron moet stoppen. Michael vergeet even dat hij Dorothy is en wil Julie een mondkus geven. Julie beseft dan waarom Dorothy niet was ingegaan op het huwelijksvoorstel van haar vader: zij is een lesbienne. Julie zegt dat Dorothy een goede vriendin is, maar dat het daar ook bij blijft.

Omdat de geëmancipeerde Dorothy een kijkcijferkanon is, beslissen de producenten om haar contract met een jaar te verlengen. Michael zelf ziet dit niet zitten, maar kan niets anders dan bij te tekenen. In het tijdelijke contract stond een clausule dat verlenging mogelijk was. Hij wil geen contractbreuk plegen.

Wanneer een opnameband wordt vernietigd, beslissen de producenten dat de acteurs de hele aflevering opnieuw spelen terwijl deze rechtstreeks wordt uitgezonden. Tijdens die uitzending wordt hulde gebracht aan het personage dat Dorothy speelt. Dan krijgt Michael plots een ingeving en verandert hij tijdens de uitzending het scenario. Haar personage verklaart dat zij niet degene is waarvoor ze wordt aangenomen, maar dat wraak komt nemen op het ziekenhuispersoneel omwille van een incident dat zich eerder in de reeks afspeelde. Daarop doet Michael zijn pruik, nep-wimpers en dergelijke af en zegt dat hij de tweelingbroer is van Dorothy.

Door deze wijziging in het scenario is de verhaallijn afgelopen en wordt Michael ontslagen. Julie en Sally zijn razend en willen niets meer met hem te maken hebben. Enkele weken later ontmoet Michael Julie terug aan de studio. Hij verklaart dat hij bij Julie als vrouw een beter man was, dan hij ooit bij een vrouw was als man. Daarop vergeeft Julie hem en gaan ze samen iets eten.


</doc>
<doc id="1657319" url="https://nl.wikipedia.org/wiki?curid=1657319" title="Koninklijk Instituut Spermalie">
Koninklijk Instituut Spermalie

Het Koninklijk Instituut Spermalie is een katholiek Belgisch Medisch-Pedagogisch Instituut, waarvan de hoofdzetel zich bevindt in de voormalige abdij Spermalie, Snaggaardstraat in Brugge.

De naam van dit instituut komt voort uit de voormalige Spermalie-abdij, een cisterciënzerinnenabdij gesticht in 1200 op een land genaamd Spermalie in Slijpe. De abdij verhuisde in 1240 naar Sijsele en in 1578 naar Brugge.

Na de Franse Revolutie kregen de gebouwen een wereldlijke bestemming, maar in 1836 stichtte kanunnik Charles Carton er de congregatie "zusters van de Kindsheid van Maria ter Spermalie". Samen met de zusters wilde hij aangepast onderwijs geven aan blinde en dove kinderen.

Het instituut omvat internaatsvoorzieningen en onderwijsvoorzieningen.



</doc>
<doc id="1657373" url="https://nl.wikipedia.org/wiki?curid=1657373" title="Brailleliga">
Brailleliga

De Brailleliga is een Belgische vereniging (vzw) van visueel gehandicapten.

Na de Eerste Wereldoorlog was de nood groot om gewonde soldaten, bijvoorbeeld blind geworden door een gasaanval hulp te bieden.

De Brailleliga wordt opgericht op initiatief van twee blinde dames, Elisa Michiels en Lambertine Bonjean. Hun initiële doelstelling bestaat erin een bibliotheek samen te stellen voor visueel gehandicapte personen. Ze richten een klein comité op dat zich bezighoudt met de omzetting van teksten in braille. De Brailleliga beslist op 5 september 1922 om zich als vzw te vestigen. Haar statuten verschijnen in het Belgisch Staatsblad van 22 september 1922. Na een herziening van haar statuten in 1948 neemt de vereniging haar huidige naam aan: Brailleliga - Nationale inrichting voor het welzijn van de blinden.

1929: De Brailleliga richt een werkplaats op voor stoelenmatten, borstelmakerij, mandenvlechten en houtkap

1930 : De Brailleliga bekommert zich om de mobiliteit van de blinde en slechtziende personen en bekomt aanzienlijke kortingen op de tarieven van het openbaar vervoer. In 1948 organiseert de Liga de eerste "Week van de blinde", de huidige "Week van de Brailleliga" om het publiek te informeren.

1933: Om de verplaatsingen van blinden te vergemakkelijken, richt de Liga een afdeling voor het trainen van geleidehonden op.

1936 : De Brailleliga richt de Sociale dienst op om blinde of slechtziende personen op te sporen en te steunen. In de jaren zestig ontwikkelt de Brailleliga de opleidingsdiensten: de Dienst Beroepsoriëntering en Beroepsopleiding in 1961, de Beroepsopleidingscentra (zowel voor Nederlandstaligen als voor Franstaligen) die aangepast zijn aan visueel gehandicapte personen in 1969.

De Liga, die voornamelijk gefinancierd wordt door giften, lanceert in 1951 de jaarlijkse Grote Tombola, die meer dan 8% van haar noden financiert. In 1990, dankzij de inkomsten van de Tombola richt de Brailleliga de allereerste Brailleclub op in Brussel, met de bedoeling om via de vrijetijdsbesteding de integratie te bevorderen.

In 1953 zet Koningin Elizabeth het nationaal karakter van de instelling in de verf door te fungeren als beschermvrouw.

In 2006 werd er een stichtingopgericht om de activiteiten van de Liga te ondersteunen. De Stichting Brailleliga werd erkend als stichting van openbaar nut door een koninklijk besluit van 19 april 2006. Haar doelstellingen zijn in hoofdzaak dezelfde als die van de Brailleliga. De Stichting voegt daar de zorg voor preventie en de ondersteuning van het wetenschappelijk onderzoek nog aan toe.

Hun hele leven lang kunnen de personen met een handicap een beroep doen op de Brailleliga om hen te helpen bij:



</doc>
<doc id="1658531" url="https://nl.wikipedia.org/wiki?curid=1658531" title="Absinthine">
Absinthine

Absinthine is een in absintalsem ("Artemisia absinthium") voorkomende organische verbinding en is een van de meest bittere stoffen, die de specifieke smaak aan absint geeft. De stof vertoont biologische activiteit en lijkt heilzaam te werken bij ontstekingen. Naast absinthine komt in absintalsem ook thujon voor.

De structuur van absinthine is een sesquiterpeenlacton, hetgeen betekent dat het behoort tot een grote categorie van natuurlijke producten, die chemisch afkomstig zijn van organische bouwblokken verkregen uit isopreen. De volledige structuur bestaat uit twee gelijke monomeren, die aan elkaar gekoppeld worden door een veronderstelde natuurlijke Diels-Alder-reactie, die plaatsvindt bij de alkenen in de cyclopentadieenring.

In 2005 werd een totaalsynthese voor (+)-absinthine gepubliceerd. De synthese start van het commercieel verkrijgbare santonine (1), waarbij eerst een ringexpansie doorgevoerd wordt, zodat het guaianolide-monomeer (2) wordt gevormd. Dit wordt gevolgd door een Diels-Alder-reactie tot het guaianolide-dimeer (3), dat vervolgens via een 5-tal stereochemische modificaties wordt omgezet in (+)-absinthine (4).


</doc>
<doc id="1658569" url="https://nl.wikipedia.org/wiki?curid=1658569" title="Corpus luteum">
Corpus luteum

Het corpus luteum (meervoud corpora lutea) of gele lichaam is een tijdelijke endocriene structuur bij zoogdieren, die verantwoordelijk is voor de productie van progesteron, dat nodig is voor het onderhoud van het endometrium.

Het "corpus luteum" ontwikkelt uit een ovariële follikel tijdens de luteale fase van de menstruatiecyclus ofwel ovariële cyclus. Dit gebeurt als gevolg van de sprong van de secundaire oöcyt uit de follikel tijdens de ovulatie (eisprong). De follikel vormt eerst een corpus haemorrhagicum voordat het een corpus luteum wordt, maar deze term verwijst enkel naar de zichtbare verzameling bloed dat achterblijft na het openbreken van de follikel en heeft verder geen functionele betekenis. Terwijl de oöcyt, (na bevruchting als zygoot) zich door het oviduct (eileider) verplaatst naar de uterus (baarmoeder), blijft het corpus luteum in het ovarium (eierstok).

Het corpus luteum is erg groot in vergelijking met het ovarium; bij mensen wordt deze structuur 2 cm tot 5 cm in diameter. 

De cellen van het corpus luteum ontwikkelen zich uit de folliculaire cellen die de follikel omgeven. 

Het corpus luteum is essentieel voor het tot stand komen en het onderhoud van de zwangerschap of dracht bij vrouwelijke dieren.

In het ovarium scheidt het corpus luteum oestrogeen en progesteron af. Dit zijn steroïde hormonen die verantwoordelijk zijn voor het verdikken (oestrogeen), ontwikkelen en onderhoud (progesteron) van het endometrium. Oestrogeen en progesteron zijn ook verantwoordelijk voor het inhiberen van het luteïniserend hormoon (LH) en het follikelstimulerend hormoon (FSH).

Als het ovum (ei) niet bevrucht wordt, dan stopt het corpus luteum met het secerneren van progesteron en vervalt (luteolyse). Dit gebeurt ongeveer na 14 dagen bij de vrouw. Het vervalt dan tot een massa van fibreus littekenweefsel dat het corpus albicans (wit lichaam) wordt genoemd.

Bij de mens en sommige apen (niet alleen sommige apen, de doodgewone huishond verliest ook verdikt slijmvlies tijdens het loops zijn.) wordt het verdikte slijmvlies (endometrium) afgestoten en verwijderd via de vagina (menstruatie). Bij (andere) dieren neemt het verdikte slijmvlies gewoon af tot de normale dikte.

Als het ovum wel wordt bevrucht en de implantatie vindt plaats, gaan de trofoblastcellen van de blastocyste het humaan choriongonadotrofine (hCG) secerneren. Dit laatste gebeurt vrijwel uitsluitend bij de mens. Bij het paard is een soortgelijk hormoon, het equïene choriongonadotrofine (eCG), vastgesteld. Het eCG wordt dan vrijgesteld door de meer gespecialiseerde trofoblastcellen van de endometriale cups, maar is functioneel verschillend van het hCG.

Het humaan choriongonadotrofine zorgt ervoor dat het corpus luteum progesteron blijft secerneren, waardoor het verdikte slijmvlies van de baarmoeder onderhouden blijft en zo een gebied verzorgt dat rijk is aan bloedvaten waarin de zygoot(en) zich kunnen ontwikkelen. Van hieraf aan wordt het corpus luteum omgedoopt tot "corpus luteum graviditatis".

Door de werking van prostaglandines gaat het corpus luteum in regressie en kan dan een abortus van de foetus veroorzaken. Bij bepaalde dieren, waaronder de mens, neemt de placenta (moederkoek) de taak van progesteronproductie van het corpus luteum over en deze laatste vervalt tot een corpus albicans zonder verlies van het embryo of de foetus.


</doc>
<doc id="1659043" url="https://nl.wikipedia.org/wiki?curid=1659043" title="Weldadige Stichting Ketelaar-Bos">
Weldadige Stichting Ketelaar-Bos

De Weldadige Stichting Ketelaar-Bos is opgericht voor het beheer van het gelijknamige gasthuis dat opgericht is in 1939 en staat aan het Gasthuisstraatje nr 1. in de Nederlandse stad Groningen.

Jantina Ketelaar heeft per testament een stichting in het leven geroepen onder de naam Weldadige Stichting Ketelaar-Bos. De stichting had ten doel bewoning en onderhoud te verschaffen aan vier Hervormde personen uit de burgerstand, die niet meer in hun eigen onderhoud konden voorzien en ouder waren dan 50 jaar. Zij moesten inwoners van Groningen zijn en van onbesproken gedrag. Bovendien nam zij een wel heel bijzondere bepaling op dat zij, die de ‘sociale beginselen zijn toegedaan’, niet in de stichting mochten worden opgenomen.

Als kapitaal voor de stichting gaf Jantina Ketelaar ƒ 100.000,- (± € 45.000). Daarenboven vermaakte zij de stichting haar huis aan de Visserstraat en de kamer.

Het geld had zij verkregen uit de erfenis van haar vader H.J. Ketelaar, een schipper.


</doc>
<doc id="1659108" url="https://nl.wikipedia.org/wiki?curid=1659108" title="Jan Peers">
Jan Peers

Jan Peers (Oostham, 12 april 1939) is een Belgisch doctor in de genees-, heel- en verloskunde, specialist inwendige geneeskunde en professor emeritus aan de Katholieke Universiteit Leuven.

Hij stond aan de wieg van het UZ Gasthuisberg en was algemeen coördinator van de integratie van de universitaire ziekenhuizen van Leuven. Van 1973 tot 1998 was Peers algemeen en medisch directeur van de universitaire ziekenhuizen, die in deze tijd van een versnipperd landschap werden omgevormd tot het grootste ziekenhuis van België en één van de topziekenhuizen van Europa. Daarnaast bekleedde hij verscheidene adviserende functies bij het Ministerie van Sociale Zaken, het Ministerie van Volksgezondheid en het RIZIV.


</doc>
<doc id="1659537" url="https://nl.wikipedia.org/wiki?curid=1659537" title="Susan LaFlesche Picotte">
Susan LaFlesche Picotte

Dr. Susan LaFlesche Picotte (17 juni 1865 - 18 september 1915) was de eerste inheems-Amerikaanse arts in de Verenigde Staten.

Susan LaFlesches vader, Joseph LaFlesche (Iron Eye), was een van de laatste stamhoofden van de Omahastam. Zijn vader was dan weer een Franse pelsjager en zijn moeder behoorde tot de Ponca. Joseph werd op jonge leeftijd geadopteerd door Big Elk, stamhoofd van de Omaha, waartoe ook Susans moeder Mary Gale behoorde (al was Mary's vader een Amerikaanse legerarts). Hervormer Susette LaFlesche Tibbles was Susan LaFlesches oudere zuster, antropoloog Francis La Flesche haar halfbroer.

Net als Susette ging Susan naar het Elizabeth Institute for Young Ladies in Elizabeth, New Jersey, een unicum voor een Indiaanse. Zij keerde terug naar het Indianenreservaat in Nebraska en gaf les op de missieschool aldaar. Susan vertrok echter opnieuw, dit keer om te studeren aan het Hampton Normal and Agricultural Institute, een school voor niet-blanken. Hierna studeerde zij, met financiële steun van de overheid, medicijnen aan het Women's Medical College in Philadelphia, Pennsylvania.

Dr. Susan LaFlesche vestigde zich op het Omahareservaat, trouwde Henry Picotte (van Frans-Sioux komaf) met wie zij twee zoons kreeg, en werkte tot aan haar dood als arts en missionaris voor de Omaha. Zij was erg begaan met het welzijn van haar volk en ijverde voor een alcoholverbod op het reservaat, voor betere hygiënische omstandigheden en eerlijkere behandeling door de overheid. Kroon op haar werk was het bouwen van een ziekenhuis op het reservaat.



</doc>
<doc id="1660530" url="https://nl.wikipedia.org/wiki?curid=1660530" title="Nitrofeen">
Nitrofeen

Nitrofeen (ISO-naam) is een verouderd onkruidbestrijdingsmiddel, dat vanwege zijn mogelijke kankerverwekkende eigenschappen, in de Europese Unie, de Verenigde Staten en vele andere landen inmiddels verboden is. Zuiver nitrofeen is een kleurloos, kristallijn poeder, dat vrijwel onoplosbaar is in water. Het technisch product is bruin.

Het gebruik van de stof als herbicide werd gepatenteerd door Rohm & Haas. Het kwam rond 1964 op de markt gebracht en werd verkocht onder merknamen als "Mezotox", "Niclofen", "Nitrochlor", "Tokkorn", "Trizilin" en "Trazalex".

Nitrofeen is een selectief herbicide dat zowel vóór als na het uitkomen van het onkruid kan gebruikt worden. Het is actief tegen grassen en tweezaadlobbigen en werd veel toegepast bij de teelt van graangewassen en rijst.

In de Europese Unie is het sedert 1988 verboden om onkruidbestrijdingsmiddelen die nitrofeen bevatten te gebruiken of te verkopen. Duitsland verbood nitrofeen reeds in 1980, maar in de toenmalige DDR werd het nog wel gebruikt en daar is het verbod pas in 1990 ingegaan. In 2002 brak in Duitsland een schandaal uit, toen nitrofeen werd aangetroffen in biologische eieren en kippenvlees. Mengvoeder voor biologische pluimveebedrijven bleek verontreinigd met nitrofeen, afkomstig van een opslagruimte in Mecklenburg-Voor-Pommeren, die vroeger voor pesticiden was gebruikt en waarin later tarwe voor biologisch mengvoeder werd opgeslagen.

De acute toxiciteit van nitrofeen is relatief laag. Ze is irriterend voor de huid en de luchtwegen. De stof kan effecten hebben op het centraal zenuwstelsel.

Bij herhaalde of langdurige blootstelling is nitrofeen echter carcinogeen gebleken bij proefdieren. Op basis daarvan is de stof ingedeeld als mogelijk kankerverwekkend bij de mens. Bij dierproeven bleek de stof ook sterk teratogeen. Reeds bij lage doses (0,15 mg/kg/dag) toegediend bij ratten trad abnormale ontwikkeling op van hart, longen, nieren en diafragma bij embryo's.



</doc>
<doc id="1661074" url="https://nl.wikipedia.org/wiki?curid=1661074" title="Zwarte komijn">
Zwarte komijn

Zwarte komijn (Latijn: "Nigella sativa"), ook bekend als "nootmuskaatbloem", is een eenjarige, kruidachtige plant en bekende soort van de ranonkelfamilie.

Ondanks de naam "zwarte komijn" heeft de plant niets te maken met de gewone komijn ("Cuminum cyminum"), die vroeger in elke kruidentuin voorkwam in de Nederlanden. Het heeft ook niets te maken met de in veel talen ook "zwarte komijn" genoemde aardkastanje ("Bunium bulbocastanum"), die gekweekt wordt in Arabië, Afghanistan, Pakistan, Kashmir en India. 

In de keuken worden meestal geroosterde zaden gebruikt omdat deze een muskaatnootachtige smaak hebben. In de Indiase, Turkse, Perzische, Egyptische en Griekse keuken worden de zaden gebruikt om brood te versieren of gemalen om smaak te geven aan vleesgerechten.

Zwarte komijn wordt sinds de oudheid gebruikt als geneesmiddel. Het plantendeel dat het meest wordt gebruikt zijn de zaden, vooral de olie die wordt gewonnen uit deze zaden. In het oude Egypte heeft men zwarte komijn gevonden dat was meegegeven in de graven van edelen. Enkel heel waardevolle zaken die nodig waren voor het hiernamaals werden uiteraard in deze graven gelegd, waaruit het belang van zwarte komijn blijkt.

In de Tenach - in het boek van Jesaja 28:23-29 - wordt het strenge onderricht van JHWH vergeleken met het dorsen van zwarte komijn (Hebreeuws: "ketzah").

Later vindt men deze plant terug bij Hippocrates en Dioscorides en via hun geschriften wordt deze plant opgenomen in kruidboeken in de Middeleeuwen.

Aboe Hoeraira heeft overgeleverd dat Mohammed gezegd zou hebben: "Gebruik zwarte komijn (Arabisch: habba as-sawda), het is een geneesmiddel tegen elke kwaal, behalve de dood". Ibn Sina (980-1037) beschrijft deze plant als energieleverancier en geschikt tegen vermoeidheid en depressiviteit. De toepassingen die hij voorschreef waren zowel uitwendig (eczeem, haaruitval) als ook inwendig (zoals incontinentie, galstenen, verstopping). Dit verklaart dat tot op heden in islamitische gemeenschappen over de hele wereld zwarte komijn en in het bijzonder olie gewonnen uit deze zaden te vinden is.

Zwarte komijn heeft momenteel vijf FDA (Food and Drug Administration) aparte patenten in de Verenigde Staten en een in het Verenigd Koninkrijk voor de behandeling van:


</doc>
<doc id="1661148" url="https://nl.wikipedia.org/wiki?curid=1661148" title="Henry Gray">
Henry Gray

Henry Gray (Londen, 1827 – aldaar, 1861) was een Brits anatoom en chirurg, die vooral bekend is geworden als schrijver van het leerboek over anatomie "Gray's Anatomy".

Gray was vanaf 1845 student aan het academisch ziekenhuis St. Georges Hospital in Londen, waar hij later zelf lesgaf in anatomie. In 1852 werd hij lid van de Royal Society.

In 1858 publiceerde hij zijn "Gray's Anatomy", dat was geïllustreerd door zijn vriend en vakgenoot Henry Vandyke Carter.

Hij overleed aan pokken en ligt begraven op Highgate Cemetery in Londen.


</doc>
<doc id="1661151" url="https://nl.wikipedia.org/wiki?curid=1661151" title="The Kiss (1896)">
The Kiss (1896)

The Kiss is een Amerikaanse korte stomme film uit 1896. Het is een filmopname van 47 seconden geschoten door regisseur William Heise gedurende de finale van het toneelstuk The Widow Jones. In die film ziet men de acteurs May Irwin en John Rice hartstochtelijk zoenen. Toen Heise het materiaal later voor een publiek liet zien waren ze geschokt en voelden ze zich beledigd. Op sommige plaatsen waar de film werd vertoond, greep de politie in.


</doc>
<doc id="1662001" url="https://nl.wikipedia.org/wiki?curid=1662001" title="Merck KGaA">
Merck KGaA

Merck KGaA, in Canada en de Verenigde Staten opererend onder de naam EMD, is een Duits chemie- en farmaciebedrijf met haar hoofdkantoor in Darmstadt. Sinds de fusie van de farmaceutische divisie met Serono in 2007 is Merck KGaA beursgenoteerd aan de DAX. Het bedrijf telt twee divisies "Merck Serono" en "Merck Chemicals" ("EMD Serono" en "EMD Chemicals" in Noord-Amerika).

Het bedrijf is volledig onafhankelijk van het Amerikaanse Merck & Co. (MSD), maar beide bedrijven hebben dezelfde wortels, namelijk de ondernemersfamilie Merck, die ten tijde van de Eerste Wereldoorlog Merck & Co als dochteronderneming in de Verenigde Staten had.

Door de Duitse herstelbetalingen na de Eerste Wereldoorlog werd Merck & Co een zelfstandig bedrijf. Merck verloor daarmee het recht op de merknaam Merck in de Verenigde Staten en Canada.


</doc>
<doc id="1662349" url="https://nl.wikipedia.org/wiki?curid=1662349" title="IJsselmeerziekenhuizen">
IJsselmeerziekenhuizen

De Stichting IJsselmeerziekenhuizen is een Nederlands ziekenhuis met 360 bedden met vestigingen in Emmeloord en Lelystad. Bij het ziekenhuis werken 1100 medewerkers. Alle basisspecialismen zijn aanwezig. De IJsselmeerziekenhuizen leveren zorg aan de inwoners van de gemeenten Noordoostpolder, Urk, Lelystad en Dronten. 

De IJsselmeerziekenhuizen hebben de volgende medisch specialismen en medisch ondersteunende en specialistische diensten: 
anesthesiologie, cardiologie, chirurgie, dermatologie, interne geneeskunde, ziekenhuisfarmacie, keel-, neus-, en oorheelkunde, kindergeneeskunde, klinische chemie, klinische psychologie, longziekten, medisch maatschappelijk werk, mond- en kaakchirurgie, neurochirurgie, neurologie, oogheelkunde, orthopedie, pathologie, psychiatrie, radiodiagnostiek, reumatologie, revalidatie, urologie en verloskunde en gynaecologie. 

In Emmeloord zijn de specialismen oogheelkunde en KNO klinisch geconcentreerd. Alle operaties en opnamen van deze twee specialismen vinden in Emmeloord plaats. Het specialisme chirurgie heeft de mogelijkheid om patiënten in Emmeloord op te nemen.

In Lelystad zijn de intensive care, de cardio care unit (voor hartpatiënten) en de spoedeisende hulp. Voor de specialismen gynaecologie/verloskunde, longziekten, urologie, cardiologie, neurologie, neurochirurgie, kindergeneeskunde, orthopedie en interne geneeskunde vinden hier alle opnamen plaats. Ook in Lelystad is een huisartsenpost bij het ziekenhuis gevestigd. 

De twee ziekenhuizen zijn in 1990 met elkaar gefuseerd. Deze fusie concentreerde zich vooral op de bestuurlijke en facilitaire samenwerking. Doordat de medische functies niet met elkaar geïntegreerd waren, ontstonden problemen. Een turbulente periode volgde waarin hevig werd gediscussieerd over de toekomst van het ziekenhuis. Na een intensief besluitvormingsproces is er in 2009 een plan van aanpak gekomen. Het ziekenhuis bevindt zich nu in de fase van veranderen en reorganiseren.


</doc>
<doc id="1662482" url="https://nl.wikipedia.org/wiki?curid=1662482" title="Immunoperoxidase">
Immunoperoxidase

Immunoperoxidase is een manier van immunokleuring dat gebruikt wordt in de moleculaire biologie, medisch onderzoek en klinische diagnostiek (bijvoorbeeld kankerdiagnose). Immunoperoxidasereacties zijn een subklasse van immuunhistochemische of immunocytochemische procedures waarmee de antilichamen zichtbaar worden gemaakt met een peroxidase-gekatalyseerde reactie.

Immuunhistochemie and immuuncytochemie zijn methodes die gebruikt worden om te bepalen in welke cellen of in welke delen van cellen een bepaald proteïne of ander macromolecule aanwezig is. Deze kleuring gebruikt "antilichamen" die specifiek binden op bepaalde "antigenen" die meestal eiwitten of glycoproteïnes zijn. De antilichamen zijn normaal gezien onzichtbaar, zodat speciale technieken worden gebruikt om de gebonden antilichamen op te sporen. Bij de immunoperoxidasetechniek wordt het enzym, genaamd peroxidase, gebruikt om een chemische reactie te katalyseren, waardoor er een gekleurd product ontstaat.

Eenvoudig voorgesteld, wordt er een dun plakje weefsel op een glaasje geplaatst en geïncubeerd met een antilichaam of een serie antilichamen, waarvan de laatste is gebonden aan het peroxidase enzym. Daar wordt het chemisch substraat aan toegevoegd, zodat er een kleur ontwikkeld op de plaatsen waar het antilichaam met het daaraan gebonden peroxidase zich bevindt. Nadat de kleur zich heeft ontwikkeld, kan de verdeling van de kleur onderzocht worden met een lichtmicroscoop.

Vroeger waren alle antilichamen die gebruikt werden voor immunokleuring "polykonale antilichamen", dat wil zeggen dat ze normaal gevormd zijn in dieren, zoals paarden en konijnen. Tegenwoordig wordt meer gebruikgemaakt van "monoklonale antilichamen", dat wil zeggen dat ze gekweekt zijn in een weefselcultuur. Monoklonale antilichamen die bestaan uit één type antilichamen hebben een grotere antigeenspecificiteit en zijn ook meer gelijkmatig tussen verschillende partijen.

De eerste stap in immunoperoxidasekleuring is het binden van het specifieke (primaire) antilichaam aan de cel of het weefsel. Het eerste antilichaam kan dan aangetoond worden met de "directe" (voorbeeld 1) of de "indirecte" (voorbeeld 2 & 3) methode.

Het resultaat van de kleuring hangt af van een aantal factoren waaronder de verdunning van de antilichamen, de kleurstoffen, de behandeling en fixatie van de cellen/weefsels en de duur van incubatie met de antilichamen en kleurstoffen. Deze factoren worden vaak bepaald aan de hand van trial-and-error.

Voor zowel directe als indirecte kleuring kunnen ook andere katalytische enzymen gebruikt worden, zoals alkalisch fosfatase. Daarnaast kan het primair antilichaam ook gebonden worden aan een fluorescenderende stof "(immunofluorescentie)" of gebonden aan goudpartikels voor "elektronenmicroscopie".

Immunoperoxidasekleuring wordt gebruikt om een "klinische diagnose" te stellen en in "laboratoriumonderzoek".

Voor het stellen van een klinische diagnose kan immunoperoxidasekleuring gebruikt worden op weefselbiopten in de histopathologie. Zo kan het gebruikt worden om een tumor te classificeren. Daarnaast kan het ook gebruikt worden om een huidaandoening en glomerulonefritis te diagnosticeren en voor subclassificatie van amyloid. Gerelateerde technieken kunnen ook gebruikt worden voor de subtypering van lymfocyten die veel op elkaar lijken onder een lichtmicroscoop.

Bij laboratoriumonderzoek worden antilichamen tegen specifieke markers van celdifferentiatie gebruikt om individuele cellen te labelen. Hierdoor kan meer begrip worden verkregen van de mechanische veranderingen in specifieke cellijnen als gevolg van een experimentele beïnvloeding.


</doc>
<doc id="1662601" url="https://nl.wikipedia.org/wiki?curid=1662601" title="Topotecan">
Topotecan

Topotecan is een chemotherapeuticum dat gebruikt wordt tegen kanker. Het is een semisynthetisch, wateroplosbaar derivaat van camptothecine. De handelsnaam is "Hycamtin" (GlaxoSmithKline). "Hycamtin" bevat het zout topotecan hydrochloride (CAS-nummer 119413-54-6). Het is sedert 12 november 1996 vergund in de Europese Unie. Het is verkrijgbaar als poeder dat moet worden opgelost om een infuus te maken, of als capsules voor oraal gebruik.

Topotecan wordt voorgeschreven voor de behandeling van eierstokkanker met uitzaaiingen, van teruggekeerde kleincellige longkanker en, in combinatie met cisplatine, van teruggekeerde baarmoederhalskanker. Het is uitsluitend op doktersvoorschrift verkrijgbaar.

Zoals camptothecine behoort topotecan tot de topoisomerase-remmers, dat wil zeggen het is een inhibitor van het enzym DNA topoisomerase 1, dat een rol speelt bij de deling van DNA. Door de werking van dit enzym te remmen wordt de verdere deling van kankercellen voorkomen. Maar ook gezonde cellen worden aangetast, wat tot bijwerkingen leidt. Enkele van de meest voorkomende bijwerkingen zijn neutropenie, leukopenie, anemie en trombocytopenie.


</doc>
<doc id="1662647" url="https://nl.wikipedia.org/wiki?curid=1662647" title="Zinkpyrithion">
Zinkpyrithion

Zinkpyrithion of pyrithionzink is een coördinatiecomplex van zink en pyrithion (1-hydroxy-2-pyridinethion), dat een brede schimmelwerende en antibacteriële werking heeft. Het is een bijna wit poeder, zo goed als onoplosbaar in water. Het is een veel gebruikt ingrediënt in antiroos-shampoos, die 1 tot 2 procent zinkpyrithion bevatten. In combinatie met koper(I)oxide wordt het ook gebruikt in aangroeiwerende verf. Verder is het een conserveermiddel in vele hygiënische en cosmetische producten, plastics, verven en vloeistoffen voor metaalbewerking.


</doc>
<doc id="1662888" url="https://nl.wikipedia.org/wiki?curid=1662888" title="Rivastigmine">
Rivastigmine

Rivastigmine (INN) is een geneesmiddel tegen dementie. Het wordt voorgeschreven voor de behandeling van milde tot ernstige dementie ten gevolge van de ziekte van Alzheimer of de ziekte van Parkinson. Rivastigmine wordt op de markt gebracht door Novartis (merknaam: "Exelon") en door KRKA, d.d., Novo mesto (merknaam: "Nimvastid"). Het is beschikbaar in de vorm van harde capsules of van orodispergeerbare tabletten (die in de mond oplossen). "Exelon" is ook beschikbaar als een pleister. Met de pleister is een gelijkmatige afgave van het middel mogelijk, wat het beter verdraagbaar moet maken. Het is het eerste middel tegen dementie dat onder deze vorm beschikbaar is.

Rivastigmine werd ontwikkeld aan de Hebreeuwse Universiteit van Jeruzalem door prof. Marta Weinstock-Rosin en medewerkers. Novartis verkreeg de licentie op het product. "Exelon" is sedert 1997 op de markt. "Nimvastid" werd op 11 mei 2009 toegelaten in de Europese Unie.

Rivastigmine behoort tot de cholinesteraseremmers. Bij patiënten met alzheimer- of parkinsondementie is door het afsterven van zenuwcellen in de hersenen de concentratie van de neurotransmitter acetylcholine verlaagd. Rivastigmine werkt dit tegen, door de enzymen acetylcholinesterase en butyrylcholinesterase, die acetylcholine afbreken, te blokkeren. Het helpt zo de symptomen van de dementie te verminderen.

Het middel wordt soms offlabel ingezet om delirium bij intensivecarepatiënten te behandelen. Er zijn aanwijzingen dat het middel nadelig is voor de overlevingskans van de patiënten, en er is een onderzoek gestart door de Inspectie voor de Gezondheidszorg. Dezelfde inspectie heeft eind 2005 de ziekenhuizen aangespoord om delirium beter te diagnosticeren en te behandelen. Na vergelijkend onderzoek werd in 2010 besloten met deze toepassing abrupt te stoppen.


</doc>
<doc id="1663724" url="https://nl.wikipedia.org/wiki?curid=1663724" title="Dysforie">
Dysforie

Dysforie is de geneeskundige term voor een sombere of prikkelbare stemming, die soms gepaard gaat met angst of rusteloosheid.

Dysforie kan het gevolg zijn van gebeurtenissen in iemands leven (verlies van een dierbare bijvoorbeeld), maar kan ook een pathologische oorzaak hebben of optreden als bijwerking van medicatie.

Het begrip dysforie is geen diagnose of ziekte op zich, maar kan een symptoom zijn. Zo is diepe, langdurige dysforie vaak een symptoom van depressie.

Dysforie is het tegengestelde van euforie.



</doc>
<doc id="1663841" url="https://nl.wikipedia.org/wiki?curid=1663841" title="Joost Meerloo">
Joost Meerloo

Joost Abraham Maurits Meerloo (Den Haag, 14 maart 1903 - Amsterdam, 17 november 1976) was een Nederlandse arts en psychoanalyticus.

Geboren als Abraham Maurits 'Bram' Meerloo in Den Haag, vertrok in 1946 naar de Verenigde Staten, waar hij in 1950 werd genaturaliseerd, om in 1972 weer Nederlands staatsburger te worden. Meerloo praktiseerde meer dan veertig jaar als psychiater. Hij maakte deel uit van de staf van een psychiatrisch centrum en was tijdens de Duitse bezetting ook nog als huisarts werkzaam, waarbij hij voor zijn verzetsactiviteiten de voornaam Joost aannam, tot hij uiteindelijk in 1942 naar Engeland vluchtte. In Engeland werd hij psychologisch adviseur van het Bureau Militair Gezag van het Ministerie van Oorlog in ballingschap.

Van 1944 tot 1945 was hij vanuit Londen werkzaam als regeringscommissaris voor de Bijzondere Hulpverlening in Nederland, en na de oorlog werd hij adviseur van UNRRA en SHAEFF. Amerikaans staatsburger sinds 1950, was Meerloo verbonden aan de Colombia Universiteit en assistent-hoogleraar psychiatrie aan de New York School of Psychiatry. Hij schreef vele boeken, waaronder "The Rape of the Mind" (1956), het klassiek geworden boek over hersenspoeling, "Conversation and Communication" (1952), en "Hidden Communion" (1964). Voor de Nederlandse situatie is zijn "Total War and the Human Mind: A Psychologist's Experience in Occupied Holland" (1944), waarin hij met name de gebeurtenissen, maatschappelijke verhoudingen en leefomstandigheden tijdens de eerste bezettingsjaren beschrijft en analyseert, misschien nog wel het meest relevante werk.

Hij was de zoon van Bernard Meerloo en Anna Frederika Benjamins. Hij trad op 16 mei 1928 in Den Haag in het huwelijk met Elisabeth Johanna Kalf(f), van wie hij op 19 februari 1946 scheidde. Op 7 mei 1948 trad hij in New York in het huwelijk met Louisa Betty 'Loekie' Duits, een Nederlandse fysiotherapeute.

Meerloo studeerde geneeskunde aan de Leidse Universiteit (tot 1927) en rondde in 1932 zijn psychologie-studie aan de Universiteit van Utrecht af.

Meerloo specialiseerde zich op het gebied van bewustzijnsbeheersings-, indoctrinatie- en manipulatietechnieken "("mind control")" zoals die met name door autoritaire en/of totalitaire regimes in praktijk worden gebracht.

Aan het eind van zijn carrière was hij psychiatrisch consulent van de afdeling geriatrie van de Amsterdamse GG&GD.

Van rock-'n-rollmuziek moest Meerloo (als psychiater aan de Columbia Universiteit) niets hebben. Blijkens een lezing van Tim Kelly, geschiedenisdocent aan het West Valley College in Saratoga, was hij er zelfs als de dood voor, omdat hij de muziek voor de samenleving als geheel gevaarlijk vond. Hij vergeleek de effecten van het dansen op die muziek met die van de sint-vitusdans – een besmettelijke epidemie die het Europa van de veertiende eeuw ooit teisterde – en meende daarom in rockmuziek een symptoom van depersonalisatie en geestelijk verval te moeten zien.




</doc>
<doc id="1664507" url="https://nl.wikipedia.org/wiki?curid=1664507" title="Cubitaletunnelsyndroom">
Cubitaletunnelsyndroom

Het cubitaletunnelsyndroom is een aandoening waarbij de elleboogzenuw ("nervus ulnaris") beklemd is in de cubitale tunnel, een ruimte in de elleboog waar deze zenuw door loopt. Het cubitaletunnelsyndroom hoort tot de klachten die gerangschikt worden onder CANS ("complaints of arms neck and shoulder").

Klachten van het syndroom betreffen tintelingen van de pink en de zijde van de ringvinger tegen de pink aan, en buitenzijde van de hand; de gewaarwording van het aanstoten van het 'telefoonbotje'.

Het cubitaletunnelsyndroom kan indien nodig operatief verholpen worden door het vrijleggen (ulnarisneurolyse) of omleggen (ulnaristranspositie) van de "nervus ulnaris". Dit is zelden nodig: meestal volstaat het mensen met deze klachten te adviseren met hun elleboog niet meer zo te gaan zitten dat er druk op de zenuw wordt uitgeoefend. Het herstel kan dan echter nog enige maanden duren. Alleen als dit niet helpt kan er sprake zijn van een 'echt' cubitaletunnelsyndroom.


</doc>
<doc id="1664634" url="https://nl.wikipedia.org/wiki?curid=1664634" title="Thomashuis">
Thomashuis

Thomashuis is een Nederlands netwerk van kleinschalige woonvoorzieningen voor mensen met een verstandelijke beperking.

Het netwerk werd in 2003 opgericht door Hans van Putten, die zelf een zoon had met een verstandelijke beperking, Thomas, die in 2006 overleed. Uit onvrede met het aanbod van onderkomens voor verstandelijk gehandicapte personen in zorginstellingen, bedacht Hans van Putten het concept "Thomashuizen".

Een Thomashuis biedt woonruimte aan acht volwassenen met een verstandelijke beperking. Het huis wordt geleid door een vast echtpaar of samenwonende partners met een professionele achtergrond op het gebied van gehandicaptenzorg. Deze zogenoemde zorgondernemers wonen zelf in het huis. Elk Thomashuis kan worden gezien als een zelfstandig bedrijf (franchise). De groepsleiders zijn dus ook managers en kunnen direct en naar eigen inzicht inspelen op de zorgvraag van de bewoner. 

Er wordt gewerkt volgens eigen richtlijnen en kwaliteitseisen van Thomashuizen Nederland. Jaarlijks wordt de kwaliteit gecontroleerd door een onafhankelijke organisatie. In 2011 waren er in Nederland 90 Thomashuizen. Eind 2014 is dit aantal gegroeid tot 112. 

Op 28 mei 2015 kreeg de formule Thomashuizen de NFV Franchise Trofee 2015 uitgereikt. Deze vakprijs voor franchiseformules wordt jaarlijks uitgereikt op de jaardag van de Nederlandse Franchise Vereniging (NFV).



</doc>
<doc id="1665028" url="https://nl.wikipedia.org/wiki?curid=1665028" title="Ademdepressie">
Ademdepressie

Ademdepressie (ook wel: ademhalingsdepressie) is een verminderde ademhaling, zowel in diepte als frequentie, die wordt veroorzaakt door onderdrukking van de ademhaling. Een ademdepressie kan zowel acuut als geleidelijk optreden. Het begrip ademdepressie heeft niets te maken met psychiatrische depressie

Normaal gesproken voelt men een drang om te ademen (de 'ademhalingsprikkel') als na verloop van tijd de hoeveelheid kooldioxide in het bloed toeneemt. In vaktermen: toename van de PaC0. Iedereen kent dit gevoel: het kost na enige tijd moeite je adem in te houden en uiteindelijk verlies je het van je ademhalingscentrum - je kunt het niet langer volhouden. Dit gebied van de hersenen veroorzaakt tevens alertheid en angst als de ademhaling wordt bemoeilijkt - vergelijk dyspneu. Hoewel enigszins beïnvloedbaar is dit een autonoom systeem.

Een ademhalingsdepressie loopt fataal af als er niet snel wordt ingegrepen; vaak is behandeling op de intensive care nodig en moet de patiënt mechanisch worden beademd.

Bij patiënten met een verhoogd risico wordt in de kliniek continu de saturatie (zuurstofverzadiging van de rode bloedcellen) gemeten, meestal gekoppeld aan een alarm dat afgaat als de gemeten waarde te laag wordt.


Let op: Ademdepressie is iets anders dan verstikking: Bij ademdepressie is de ademweg vrij maar is de ademprikkel (gedeeltelijk) afwezig; bij verstikking is er wel een ademprikkel maar is het door een mechanische of chemische oorzaak niet mogelijk te ademen.

Een ademdepressie kan worden bestreden met mechanische beademing totdat de patiënt het weer zelf kan. Een ademdepressie veroorzaakt door sterke opioïden zoals morfine en heroïne kan naast beademing worden behandeld met de antagonist naloxon.


</doc>
<doc id="1666909" url="https://nl.wikipedia.org/wiki?curid=1666909" title="Isopulegol">
Isopulegol

Isopulegol is een kleurloze, heldere vloeistof met een geur van munt. Er zijn vier diastereomeren van, genaamd isopulegol, "iso"-isopulegol, "neo"-isopulegol en "neo"-"iso"-isopulegol.

Isopulegol kan geïsoleerd worden uit diverse essentiële oliën, bijvoorbeeld deze van "Eucalyptus citriodora".

Isopulegol wordt synthetisch bereid door de katalytische cyclisatie van citronellal (dit is een intramoleculaire Prins-reactie, ook intramoleculaire carbonyl-een-reactie genoemd). Het blijkt ook mogelijk om isopulegol rechtstreeks uit de etherische olie van citronella te bereiden. Door een gepaste keuze van katalysator kan de selectiviteit van de reactie voor één of meer stereoisomeren van isopulegol verhoogd worden. Typische katalysatoren zijn Lewiszuren gebaseerd op aluminium- of siliciumverbindingen, waaronder zeolieten zoals clinoptiloliet.

Isopulegol kan gebruikt worden als smaakstof, aromastof of voor het verkoelend effect, net zoals menthol. Het wordt ook gebruikt om andere aromastoffen synthetisch te bereiden; vooral optisch actieve menthol-stereoisomeren via katalytische hydrogenering van de dubbele koolstof-koolstofbinding in isopulegol. Ook menthofuraan (dat voorkomt in pepermuntbloemen) en de zoetstof hernandulcine (die voorkomt in de plant "Lippia dulcis") kunnen uit isopulegol bereid worden.



</doc>
<doc id="1667055" url="https://nl.wikipedia.org/wiki?curid=1667055" title="Hormoonverstorende stof">
Hormoonverstorende stof

Een hormoonverstorende stof of hormoonverstoorder (in het Engels endocrine disruptor) is een lichaamsvreemde stof die functies van het hormoonsysteem verstoort. Zo'n stof veroorzaakt daardoor nadelige effecten op de gezondheid in een intact organisme of diens nageslacht of in (sub)populaties. Een hormoonverstorende stof moet worden onderscheiden van een hormoonbeïnvloedende stof die niet noodzakelijkerwijs een nadelig effect hoeft te hebben. Als nadelig wordt beschouwd veranderingen op het niveau van de cel of het orgaan binnen het intacte organisme, het organisme als geheel of de (sub)populatie, die leiden tot een ziekte of fysiologisch disfunctioneren, of een veranderde timing van de ontwikkeling. Het effect van het verstoren van het hormoonsysteem kan op verschillende manieren tot uitdrukking komen, zoals in de ontwikkeling van het lichaam, de reactie op infecties, het ontstaan van kanker of bij de voortplanting. Chemische stoffen van verschillende afkomst kunnen verstorend werken op het hormoonsysteem, zoals natuurlijke en synthetische hormonen, secundaire plantenstoffen, andere synthetische stoffen en uitstoot van vervuilende stoffen. Stoffen met diverse toepassingen kunnen het hormoonsysteem verstoren, zoals bestrijdingsmiddelen, vlamvertragers, weekmakers, grondstoffen voor plastics en voor cosmetica. Hormoonverstorende stoffen kunnen van bijvoorbeeld de verpakking terechtkomen in voedsel, en ook andere producten kunnen dergelijke stoffen bevatten of ermee zijn verontreinigd. Hormoonverstorende stoffen kunnen vrijkomen uit dergelijke producten tijdens de fabricage, bij consumptie of gebruik en in de afvalfase.

Sommige effecten van blootstelling aan hormoonverstorende stoffen tijdens de vroege ontwikkeling worden vaak pas duidelijk lang nadat de blootstelling heeft plaatsgevonden, in een latere levensfase en de effecten zijn dan onomkeerbaar. De gevoeligste periodes voor blootstelling aan hormoonverstorende stoffen zijn van de zwangerschap tot aan de puberteit. Blootstelling tijdens de ontwikkeling, ook als die niet leidt tot herkenbare geboorteafwijkingen, kan permanente veranderingen veroorzaken die gedurende het hele leven kunnen leiden tot het vaker voorkomen van bepaalde ziekten.

Hormoonsystemen zijn sterk vergelijkbaar in gewervelde diersoorten en de effecten van hormoonverstoring doen zich voor onafhankelijk van de soort. Effecten die zijn aangetoond in wilde dieren of experimenten op proefdieren kunnen ook optreden bij mensen als ze worden blootgesteld aan dezelfde hormoonverstorende stoffen.

De aandacht voor hormoonverstoring onder wetenschappers en in de maatschappij neemt toe als gevolg van drie ontwikkelingen:

Stoffen kunnen het hormoonsysteem op verschillende manieren ontregelen. 

De blootstelling aan hormoonverstorende stoffen van mensen neemt toe. Naast voedsel en drinkwater, zijn er sinds het jaar 2000 nieuwe blootstellingsroutes voor (potentieel) hormoonverstorende stoffen geïdentificeerd. Kinderen hebben een hogere blootstelling aan chemische stoffen in vergelijking met volwassenen, bijvoorbeeld doordat ze voorwerpen in hun mond stoppen en door hun hogere stofwisselingssnelheid.

Een aantal ziektes en afwijkingen die een gevolg zijn van verstoring van het hormoonsysteem komen steeds vaker voor.

Hormoonverstorende stoffen verspreiden zich in het milieu en sommige van deze stoffen hopen zich op in planten, dieren en sedimenten. Bijvoorbeeld wanneer de mens zulke planten of dieren eet vindt secundaire blootstelling plaats.

Verschillende stoffen werken in op verschillende delen van het hormoonsysteem, hebben verschillende manieren waarop ze het hormoonsysteem beïnvloeden en blootstelling heeft verschillende effecten op de ontwikkeling of de gezondheid. 

Het is in praktijk lastig om overtuigend aan te tonen dat een stof het hormoonstelsel zodanig beïnvloedt dat dit een nadelig effect heeft. Daarvoor zijn verschillende oorzaken.

Maatregelen zoals verboden en beperkingen op lood, chloorpyrifos, tributyltin, pcb's en andere persistente organische verontreinigende stoffen zijn effectief gebleken om blootstelling aan hormoonverstorende stoffen te verminderen. Dit heeft bijgedragen aan de afname van bepaalde aandoeningen bij mensen en dieren.

In de Europese regelgeving wordt op verschillende manieren met hormoonverstorende stoffen omgegaan. In REACH kunnen hormoonverstorende stoffen op een case-by-case basis worden aangewezen als zeer zorgwekkende stoffen (of SVHC's: Substances of Very High Concern), als er wetenschappelijk bewijs is dat er waarschijnlijk ernstige gevolgen zijn voor de menselijke gezondheid of het milieu (artikel 57f). De stof wordt dan op de lijst geplaatst van kandidaten voor autorisatie. Indien een bedrijf een dergelijke stof wil gebruiken moet voor de betreffende toepassing van die stof worden aangetoond dat met de voorgestelde beschermingsmaatregelen het risico beperkt is en dat er nog geen geschikte alternatieven beschikbaar zijn. Dit heeft tot doel de blootstelling aan deze stoffen terug te dringen en ze uiteindelijk te vervangen door veiligere alternatieven. Tot dusver is er slechts één stof, bis(2-ethylhexyl)ftalaat (DEHP), in verband met z'n hormoonverstorende werking op de kandidatenlijst geplaatst. 

Volgens de Gewasbeschermingsmiddelenverordering mag een middel met een hormoonverstorende werking alleen worden toegelaten als de blootstelling verwaarloosbaar is. De Europese Commissie voert momenteel een impact assessment uit naar de gevolgen van verschillende sets criteria om hormoonverstorende stoffen te identificeren. De Europese Commissie verwacht in 2016 of 2017 criteria te kunnen voorstellen om hormoonverstorende stoffen op een eenduidige manier te identificeren. Tegelijkertijd is de Europese Commissie begonnen om met de lidstaten "verwaarloosbare blootstelling" te definiëren.


</doc>
<doc id="1667144" url="https://nl.wikipedia.org/wiki?curid=1667144" title="Leflunomide">
Leflunomide

Leflunomide (merknaam: Arava) behoort tot een groep stoffen (Disease Modifying Anti-Rheumatic Drugs) die voorgeschreven worden bij de behandeling van vormen van reuma zoals reumatoïde artritis en arthritis psoriatica.

Leflunomide wordt gebruikt voor de behandeling van volwassen patiënten met actieve reumatoïde artritis of actieve arthritis psoriatica. Leflunomide stopt de activering en uitbreiding van de cellen die verantwoordelijk zijn voor de ontsteking.


</doc>
<doc id="1667692" url="https://nl.wikipedia.org/wiki?curid=1667692" title="Mizolastine">
Mizolastine

Mizolastine (merknaam: Mizollen) wordt toegepast bij de behandeling van overgevoeligheidsreacties (antihistaminicum).

Het wordt gebruikt bij het verlichten van verschijnselen van hooikoorts en bij langdurige (chronische) overgevoeligheid van de neus en ogen. Het wordt ook gebruikt bij huiduitslag met hevige jeuk en vorming van bultjes (urticaria).


</doc>
<doc id="1667717" url="https://nl.wikipedia.org/wiki?curid=1667717" title="Cromoglicinezuur">
Cromoglicinezuur

Cromoglicinezuur (merknaam: Nalcrom) remt het vrijkomen van stoffen uit mestcellen.

Cromoglicinezuur kan geïsoleerd worden uit planten van de schermbloemenfamilie. Het werkt als histamine-afgifteremmer en wordt toegepast bij voedselallergieën, allergische rinitis (hooikoorts) en astma. Bij hooikoorts heeft cromoglicinezuur pas een werking na 1 tot 3 weken.

Een allergische reactie kan worden veroorzaakt door het eten van bepaalde voedingsmiddelen. Daarbij komen stoffen uit mestcellen vrij, die een ontstekingsreactie in het maag-darmkanaal kunnen veroorzaken. Als deze stoffen vrijkomen, dan kunnen ze leiden tot symptomen als misselijkheid, buikpijn, diarree, benauwdheid, allergische aandoeningen van de neus, huiduitslag, galbulten of eczeem. Cromoglicinezuur is een middel dat het vrijkomen van deze stoffen remt en dat wordt voorgeschreven bij voedselallergie.


</doc>
<doc id="1667750" url="https://nl.wikipedia.org/wiki?curid=1667750" title="Hernandulcine">
Hernandulcine

Hernandulcine is een zoetstof van plantaardige oorsprong, die ongeveer 1500 maal zoeter is dan sacharose (op gewichtsbasis).

Hernandulcine is een sesquiterpeen dat geïsoleerd wordt uit de plant "Lippia dulcis" (Verbenaceae), een inheemse plant van Mexico. In 1570 beschreef de Spaanse natuurkundige Francisco Hernández deze plant. De Azteken noemden haar "zoet kruid". Rond 1985 isoleerden onderzoekers aan de Universiteit van Illinois de stof die voor de zoete smaak verantwoordelijk is, en de chemische structuur van die stof. Ze noemden die stof "hernandulcine" en namen er een patent op.

Hernandulcine bleek weinig toxisch en niet mutageen te zijn. De stof heeft bijna geen voedingswaarde en veroorzaakt ook geen tandbederf. Wel bleek ze bij smaakproeven enige bij- en nasmaken en een zekere bitterheid te hebben.

De structuur van hernandulcine bezit twee naast elkaar gelegen asymmetrische koolstofatomen. Bij analyse van de vier stereo-isomeren die aldus mogelijk zijn, bleek enkel het natuurlijke (+)-hernandulcine (met de configuratie 2"S" en 6"S" in de IUPAC-naam) zoet te smaken en de andere, niet-natuurlijke, isomeren helemaal niet.

(+)-Hernandulcine kan in zes stappen uit (-)-isopulegol gesynthetiseerd worden.

Hernandulcine is (nog) niet toegelaten als voedingsadditief.


</doc>
<doc id="1668069" url="https://nl.wikipedia.org/wiki?curid=1668069" title="Ronald Reagan UCLA Medical Center">
Ronald Reagan UCLA Medical Center

The Ronald Reagan University of California, Los Angeles Medical Center of UCLA Medical Center is een ziekenhuis, gevestigd op het terrein van de University of California, Los Angeles in Los Angeles.

UCLA Medical Center onderzoekt medicijnen op alle gebieden, eveneens als tandheelkunde en oogmeetkunde. Het ziekenhuis geldt als opleidingsziekenhuis voor de David Geffen School of Medicine at UCLA.

Het ziekenhuis staat in de top drie van 'beste ziekenhuizen' in de Verenigde Staten en is het beste ziekenhuis in de westkust-regio, volgens US News & World Report.



</doc>
<doc id="1669100" url="https://nl.wikipedia.org/wiki?curid=1669100" title="Ewa Kłobukowska">
Ewa Kłobukowska

Ewa Kłobukowska (Warschau, 1 oktober 1946) is een voormalige Poolse sprintster. Ze nam eenmaal deel aan de Olympische Spelen en won bij die gelegenheid twee medailles (goud en brons). Kłobukowska had in de jaren daarna de twijfelachtige eer twee keer een geslachtstest te moeten ondergaan. Voor de eerste test slaagde ze, na de tweede test werd ze geschorst.

Kłobukowska ging naar dezelfde school als de vijf maanden oudere Irena Kirszenstein. Ze was op haar zestiende al één van de beste 100 meterloopsters van Polen. Ze was een lange blonde vrouw, die niet om aandacht van mannen verlegen zat. In september 1964 verbeterde ze het Poolse record op de 100 m tot 11,3 s.

Op haar achttiende vertegenwoordigde ze Polen bij de Olympische Spelen van 1964 in Tokio op de onderdelen 100 m en de 4 x 100 m estafette. Op het individuele onderdeel won ze een bronzen medaille door met 11,6 achter de Amerikaanse atletes Wyomia Tyus (goud; 11,4) en Edith McGuire (zilver; 11,6) te eindigden. Met haar teamgenotes Teresa Ciepły, Irena Kirszenstein en Halina Górecka nam ze als slotloopster deel aan de 4 x 100 m estafette. Met 43,6 verbeterden ze het wereldrecord.

Op 9 juli 1965 verbeterde Kłobukowska in Praag het wereldrecord op de 100 m tot een tijd van 11,1. Ook haar landgenote Irena Kirszenstein kwam bij deze wedstrijd in 11,1 over de finish.

Het jaar daarop in 1966 trad Ewa Kłobukowska aan bij de Europese kampioenschappen in Boedapest. Voorafgaand aan de wedstrijd waren alle dames verplicht om naakt in een rij langs een team van gynaecologen te lopen om zo te bewijzen dat ze geen man waren. Later werd dit ook wel minachtend 'de naaktparade' genoemd. Kłobukowska doorstond deze vernederende test en won in Boedapest twee gouden medailles op de 100 m sprint en op de 4 x 100 m estafette. Bovendien won ze op de 200 m een zilveren medaille in 23,4.

Voorafgaand aan de Europacup te Kiev werd Koblukowska opnieuw onderzocht, omdat de twijfels rond haar geslacht bleven. Ditmaal door een team van zes medisch specialisten. Na dit onderzoek werd de atlete voor het leven geschorst, omdat ze volgens de IAAF "één chromosoom te veel heeft". Deze uitspraak leidde tot veel misverstanden. Uit de medische literatuur is bekend geworden, dat Klobukowska een genetisch mozaïek heeft van XX/XXY. Inwendige testes waren bij haar al eerder verwijderd.

Het jaar daarop verplaatste het onderzoek van het IOC zich naar het laboratorium. In vrouwelijke cellen met twee X-chromosomen is er één uitgeschakeld. Deze zogenoemde Barr Body kun je met kleurstof zichtbaar maken. Mannelijke cellen hebben geen Barr Body. Als er dus geen Barr Body is gevonden in de cellen van vrouwelijke atleten, is er reden voor verder onderzoek. Het wijst op de aanwezigheid van een Y-chromosoom. De ironie wil dat Klobukowska die in elke cel twee X-chromosomen heeft, deze test van het IOC wel doorstaan zou hebben. Maar helaas was ze toen al geschorst.

In 1969 schrapte de IAAF ook haar records. Haar titels mocht ze behouden. Zo ontstond de merkwaardige situatie, dat het Amerikaanse team op de estafette in Tokio als tweede eindigde met een nieuw wereldrecord.






</doc>
<doc id="1669369" url="https://nl.wikipedia.org/wiki?curid=1669369" title="Pansharpening">
Pansharpening

Pansharpening is een methode om een kleurenbeeld met lage resolutie om te zetten naar een kleurenbeeld met hoge resolutie. Hiervoor combineert men het lageresolutiekleurenbeeld (multispectraal) met een (panchromatisch) zwart-witbeeld met hoge resolutie.

Deze techniek wordt vaak toegepast bij het ontwerpen van kaarten, en bij het maken van scherpe satellietbeelden.


</doc>
<doc id="1669774" url="https://nl.wikipedia.org/wiki?curid=1669774" title="Bis(chloormethyl)ether">
Bis(chloormethyl)ether

Bis(chloormethyl)ether is een zeer toxische organische verbinding van chloor, met als brutoformule CHClO. Het is een brandbare, kleurloze vloeistof met een scherpe geur.

De stof ontleedt bij verhitting en bij contact met water, waarbij giftige en corrosieve dampen worden gevormd (onder andere waterstofchloride en formaldehyde). Bis(chloormethyl)ether tast veel metalen, harsen en kunststoffen aan.

Chemisch zijn de gevaren terug te voeren op de gemakkelijke splitsing van de chloor-koolstof-binding. Het chlooratoom kan als chlorideion vertrekken, het resterende positieve deeltje kan de positieve lading voor een deel op het zuurstofatoom kwijt (vergelijk het HO-ion waarin zuurstof ook drie bindingen vormt).


</doc>
<doc id="1670178" url="https://nl.wikipedia.org/wiki?curid=1670178" title="Koper(II)hydroxide">
Koper(II)hydroxide

Koper(II)hydroxide (koperhydroxide) is het hydroxide van het metaal koper. Het is een blauw tot blauwgroene, gelatineuze vaste stof. Het komt in de natuur voor als bestanddeel van het groene patina van koper dat aan vochtige lucht is blootgesteld. Dat is een mengsel van koperhydroxide en koper(II)carbonaat. Het komt ook voor in een aantal koperhoudende mineralen, waaronder de carbonaten azuriet en malachiet en de sulfaten antleriet en brochantiet.

Koperhydroxide is praktisch onoplosbaar in koud water. Ook in licht zuur water (pH groter dan ongeveer 4) lost koperhydroxide slechts matig op. Koper(II)zouten kunnen in water met pH > 4 aanleiding geven tot de vorming van koper(II)hydroxide, met name als slechts een kleine hoeveelheid koperzout gebruikt wordt. De van nature optredende complexerende eigenschap van koper(II) en water:

levert dan niet voldoende H om de pH genoeg te verlagen.

Koperhydroxide kan middels een reactie van koperzouten met alkalische logen verkregen worden, bijvoorbeeld door aan een waterige oplossing van koper(II)sulfaat pentahydraat, natronloog toe te voegen bekomt men koperhydroxide en natriumsulfaat:

Koperhydroxide wordt ook gevormd door kopermetaal te behandelen met een oplossing van een ammoniumzout en ammoniumhydroxide, waar een zuurstofrijk gas doorheen wordt gestuurd.



</doc>
<doc id="1670622" url="https://nl.wikipedia.org/wiki?curid=1670622" title="Ciprofibraat">
Ciprofibraat

Ciprofibraat (merknaam: Modalim) voor de behandeling van hypercholesterolemie en hyperlipidemie, wanneer andere maatregelen, zoals een cholesterol-verlagend dieet, alléén niet voldoende zijn. Het behoort tot de groep van de fibraten.

Ciprofibraat is een fenoxyisoboterzuur-derivaat. Het heeft lipidenverlagende eigenschappen, waarbij totaal-cholesterol, LDL-cholesterol, VLDL-cholesterol en triglyceriden worden verlaagd en HDL-cholesterol wordt verhoogd.

De brutoformule van deze verbinding is: CHClO. Naast de relatie met fenoxyisoboterzuur is er ook de algemenere relatie met α-fenoxyzuren.


</doc>
<doc id="1670638" url="https://nl.wikipedia.org/wiki?curid=1670638" title="Triamcinolonacetonide">
Triamcinolonacetonide

Triamcinolonacetonide is een synthetisch corticosteroïde dat ontstekingsremmend werkt en ondere andere lokaal, per injectie en in neusdruppels wordt gebruikt. Het is oraal niet werkzaam, dan wordt triamcinolon gebruikt.

Triamcinolonacetonide is een onstekingsremmende stof.

De Gezondheidsraad veronderstelt in zijn rapport van 5 april 2013 dat triamcinolonacetonide in categorie 1B is te classificeren, namelijk als een stof waarvan verondersteld wordt dat die het ongeboren kind kan schaden voor betrokkenen in het productieproces.


</doc>
<doc id="1670680" url="https://nl.wikipedia.org/wiki?curid=1670680" title="Hexachloorbenzeen">
Hexachloorbenzeen

Hexachloorbenzeen is een aromatische benzeenverbinding waarbij alle waterstofatomen in benzeen door chlooratomen vervangen zijn.

Hexachloorbenzeen werd vanaf ca. 1945 veel gebruikt als fungicide, met name voor het beschermen van zaden. De productie en het gebruik ervan is door het "Verdrag van Stockholm inzake persistente organische verontreinigende stoffen" nu verboden.

Hexachloorbenzeen en andere minder gechloreerde benzenen ontstaan door directe chlorering, waarbij chloorgas door vloeibaar benzeen geleid wordt.

Een andere methode is de oxychlorering van benzeen met een mengsel van gasvormig waterstofchloride en zuurstofgas, met koper(II)chloride als katalysator:

Hexachloorbenzeen kan ook uit een mengsel van stereo-isomeren van hexachloorcyclohexaan, zoals lindaan, verkregen worden. De reactie is een gecombineerde chlorering en pyrolyse op hoge temperatuur (350-600°C):

De productie van hexachloorbenzeen is tegenwoordig verboden, maar hexachloorbenzeen ontstaat ook als bijproduct bij de productie van andere gechloreerde oplosmiddelen. Het wordt er door destillatie van gescheiden en als chemisch afval in een incinerator verwerkt.

Naast toepassing als fungicide werd hexachloorbenzeen onder meer ook gebruikt om andere pesticiden van te maken, waaronder pentachloorfenol (PCP), pentachloorthiofenol (PCTP), hexachloorfenol en chloranil.

Hexachloorbenzeen is geen acuut toxische stof, maar ze is zeer persistent in het milieu. Hoewel ze niet meer mag gebruikt worden, wordt ze nog steeds in het milieu en in allerlei soorten voedsel aangetroffen. De stof concentreert zich in de voedselketen. In de mens wordt de stof na opname in het vetweefsel opgeslagen en na chronische blootstelling ontstaan er toxische effecten, waaronder de ziekte Porphyria cutanea tarda, neurologische effecten en effecten op de schildklier en het immuunsysteem. Bij proeven op ratten bleek hexachloorbenzeen schadelijk voor de voortplanting te zijn, en lever-, nier- en schildklierkanker te veroorzaken.

De stof is voor de mens ingedeeld als "mogelijk kankerverwekkend" (IARC Groep 2B). De stof is ook in moedermelk aangetroffen en kan tijdens de zwangerschap via het bloed naar het ongeboren kind overgedragen worden.

Hexachloorbenzeen is ook zeer giftig voor waterorganismen.



</doc>
<doc id="1670777" url="https://nl.wikipedia.org/wiki?curid=1670777" title="René Primevère Lesson">
René Primevère Lesson

René Primevère Lesson (Rochefort, 20 maart 1794 – aldaar, 28 april 1849) was een Franse chirurg en natuuronderzoeker.

Lesson werd geboren in Rochefort. Op zijn zestiende ging hij naar de school van de geneeskundige dienst van de Franse marine. Hij diende in de Franse marine tijdens de Napoleontische oorlogen; in 1811 was hij derde chirurg op het fregat "Saal", en in 1813 tweede chirurg op de "Regulus".

In 1816 veranderde Lesson zijn specialisatie naar apotheker. Hij diende als apotheker en botanicus tijdens Duperrey's reis om de wereld met de "La Coquille", die duurde van 1822 tot 1825. Samen met zijn collega-chirurg Prosper Garnot en officier Dumont d'Urville verzamelde hij veel natuurhistorische specimen (geconserveerde hele of gedeeltes van planten en dieren). Lesson was de eerste natuuronderzoeker die levende paradijsvogels observeerde in de Molukken en Nieuw-Guinea. 

Na zijn terugkeer naar Parijs werkte hij zeven jaar aan het zoölogisch gedeelte van het officiële reisverslag van de expeditie; "Voyage au tour du monde sur La Coquille" (1826-39). Tijdens deze periode publiceerde hij zelf daarnaast enkele werken over de fauna: "Manuel d'Ornithologie" (1828), "Traité d'Ornithologie" (1831), "Centurie Zoologique" (1830-32) en "Illustrations de Zoologie" (1832-35). Verder produceerde hij enkele monografieën over kolibries en een boek over paradijsvogels. Meer dan 200 vogelsoorten zijn door hem beschreven en gelden (anno 2012) nog steeds als soort.

In 1832 werd hij plaatsvervangend hoofdapotheker en in 1839 hoofdapotheker voor de marine in Rochefort. In 1847 werd hij benoemd in het Franse Legioen van Eer.

Zijn ervaringen als scheepsarts dienden als basis voor zijn twee delen tellende "Manuel d'Histoire Naturelle Médicale et de Pharmacologie" (1833), die waren bedoeld als handboek voor andere scheepsartsen.

René Primevère Lesson wordt soms verward met zijn broer Pierre-Adolphe, die ook dokter was en in 1826 met d'Urville meereisde.


</doc>
<doc id="1671335" url="https://nl.wikipedia.org/wiki?curid=1671335" title="Riluzol">
Riluzol

Riluzol (merknaam: Rilutek) is het enige geregistreerde medicijn dat bewezen effectief is bij de behandeling van amyotrofe laterale sclerose (ALS). 

Riluzol vertraagt de voortschrijdende verergering van ALS door de duur van het leven of de tijd tot mechanische beademing te verlengen. Vermoedelijk werkt het door remming van de neurotransmitter glutamaat in het centrale zenuwstelsel. De behandeling met riluzol is niet curatief en levert slechts een beperkte vertraging van het ziekteverloop.


</doc>
<doc id="1671359" url="https://nl.wikipedia.org/wiki?curid=1671359" title="Von willebrandfactor">
Von willebrandfactor

De von willebrandfactor is een stollingseiwit dat betrokken is bij bloedstolling. Het eiwit is genoemd naar de Finse arts Erik von Willebrand (1870–1949)

Als een bloedvat beschadigd raakt, komt er een proces op gang dat bloedstolling wordt genoemd. Hierbij zijn bloedplaatjes (trombocyten) betrokken, maar ook ongeveer 20 stollingseiwitten, waaronder het belangrijke eiwit "von willebrandfactor" (vWf). 

Als een bloedvat beschadigd raakt, komt collageen dat zich in de vaatwand bevindt in contact met bloed. De von willebrandfactor bindt aan dit collageen, zodat de bloedstolling wordt geactiveerd. Geactiveerde von willebrandfactor zorgt voor adhesie van trombocyten en ook voor verkleving van trombocyten onderling, waardoor een stolsel gevormd wordt dat de bloeding stopt. Dit stolsel wordt na genezing van de verwonding weer opgeruimd. Verder fungeert de von willebrandfactor als transporteiwit voor stollingsfactor VIIIC. 

Als het lichaam te weinig of een slecht functionerende von willebrandfactor aanmaakt, kan dit leiden tot een bloedingsneiging. Het bloedstollingssysteem functioneert niet goed waardoor de patiënt, afhankelijk van de ernst van de ziekte, last heeft van geringe tot ernstige bloedingen. Voorbeelden hiervan zijn veel bloedverlies tijdens de menstruatie, (na)bloedingen na het trekken van een kies of na tonsillectomie of het veel last hebben van neusbloedingen. Een verlaagde concentratie of verminderde werking van de von willebrandfactor is meestal aangeboren (erfelijk), maar ook niet-erfelijke (verworven) vormen komen voor. Erfelijke vormen worden aangeduid als "ziekte van Von Willebrand" terwijl verworven vormen worden aangeduid als het "von willebrandsyndroom".

Verhoogde waarden van de von willebrandfactor in het bloed komen voor bij een acute ziekte, bij stress of bij ontstekingen. Verder leiden zwangerschap (vooral in het derde trimester) en het gebruik van de anticonceptiepil tot hogere hoeveelheden von willebrandfactor in het bloed. Als er bij de bloedafname overmatig gestuwd wordt kan dit ook leiden tot verhoogde concentraties omdat er von willebrandfactor vrijkomt uit de vaatwand.



</doc>
<doc id="1671362" url="https://nl.wikipedia.org/wiki?curid=1671362" title="Bacillus subtilis">
Bacillus subtilis

Bacillus subtilis is een gram+ en katalase-positieve bacterie die gewoonlijk in grond voorkomt. De bacterie is staafvormig en kan een endospore vormen, waardoor de bacterie extreme omstandigheden kan overleven. De bacterie is altijd tot de groep obligaat aerobe bacteriën gerekend. Onderzoek heeft echter uitgewezen dat dit niet helemaal juist is. De bacterie kan ook anaeroob leven door gebruik te maken van nitraat of nitriet als een terminale elektronenacceptor of door fermentatie.

De staafvormige bacterie is circa 2 tot 3 µm lang en heeft een doorsnede van circa 0,6 µm. De cel heeft rondom zweepstaartjes, waardoor ze zich snel kan verplaatsen.

In 1835 gaf Christian Gottfried Ehrenberg de bacterie de wetenschappelijke naam "Vibrio subtilis", maar in 1872 hernoemde Ferdinand Cohn de bacterie in "Bacillus subtilis".

Cultures van "B. subtilis" werden gedurende de jaren 1950 gebruikt als alternatief medicijn vanwege de immunostimuleringseffecten door het celmateriaal, dat na vertering een breed spectrum van immuunactiviteiten gaf inclusief activering van de uitscheiding van de specifieke antibodytypes IgM, IgG en IgA en het vrijkomen van CpG-dinucleotiden (cytosine en guanine gescheiden door een fosfaat (—C—fosfaat—G—)), waardoor INF A/Y productie van leukocyten en cytokinen, belangrijk bij het ontwikkelen van cytotoxiciteit (giftigheid) tegen tumorcellen, in gang gezet wordt. Het kwam vanaf 1946 in Noord-Amerika en Europa in de handel als een immunostimulerende hulp bij de behandeling van aandoeningen aan het maag-darmstelsel en urinewegen door onder andere het rotavirus en Shigella-bacteriën, maar verloor zijn populariteit na de introductie van goedkope antibiotica ondanks de kleinere kans van allergische reacties en een duidelijk mindere giftigheid voor de normale maag-darmstelselflora in vergelijking met antibiotica.

"B. subtilis" is goed te gebruiken in de genetische technologie en wordt daardoor bij laboratoriumonderzoek veel gebruikt als een modelorganisme, vooral voor bestudering van de sporevorming, hetgeen een vereenvoudigd voorbeeld van celdifferentiatie is. Ook is de bacterie zeer beweeglijk door de vele zweepdraadjes. "B. subtilis" wordt vaak gebruikt als grampositief modelorganisme in plaats van de vergelijkbare maar gram-negatieve "Escherichia coli".

In de tuinbouw en landbouw wordt "B. subtilis" soms toegevoegd aan de grond. Ook werd "B. subtilis" gebruikt ter vervanging van een biologisch wapen bij het Amerikaanse project Project SHAD (aka "Project 112").

Enzymen van "B. subtilis" en "B. licheniformis" (subtilisines) worden toegevoegd aan wasmiddelen.

Een stam van "B. subtilis", vroeger bekend als "Bacillus natto", wordt commercieel gebruikt bij de productie van de Japanse lekkernij natto en het Koreaanse gerecht cheonggukjang

"B. subtilis" stam QST 713 (verhandeld als QST 713 of Serenade) is schimmelwerend en wordt gebruikt als een biologisch bestrijdingsmiddel. Zo wordt het in Frankrijk gebruikt in de wijnbouw bij de bestrijding van de grauwe schimmel.

Kan explosieven afbreken in de onschadelijke stoffen stikstof, koolstofdioxide en water.

Ze spelen een rol bij het verwijderen van ongevaarlijk radionuclideafval [bijvoorbeeld thorium (IV) en plutonium (IV)] door de protonbindende eigenschappen van hun oppervlak.

De recombinante stammen "B. subtilis" str. pBE2C1 en "B. subtilis" str. pBE2C1AB werden gebruikt bij de productie van polyhydroxyalkanoaten (PHA). Ze kunnen ook het moutafvalwater als koolstofbron gebruiken bij de productie van PHA.

Ze werden gebruikt bij de productie van amylase enzymen.

In de jaren 1990 tot 1997 werd het genoom onderzocht en is de volgorde van de nucleotiden in de DNA-moleculen vastgesteld (gesequencend). Het circulaire genoom is 4.214.810 basenparen groot en het GC-gehalte (guanine-cytosinegehalte) is 43,52 %. Van de sequenties hebben 86,87 % een nucleotide coderende functie, de overige bevinden zich gedeeltelijk in de regulatorisch belangrijke gebieden tussen de genen. Gemiddeld ontbreekt bij een gen 893,41 (63 - 14.793) nucleotiden.

Het dupliceren van het circulaire genoom van "B. subtilis" gebeurt vanaf een vaste plaats op het DNA, het zogenaamde 'origin of replication' (het locus "oriC"). Replicatie vindt vanaf twee richtingen tegelijk plaats (bidirectioneel) en twee replicatie vorken worden langs de twee chromosoom helften afgewikkeld zowel met de klok mee als tegen de klok in. De replicatie is compleet wanneer de vorken het terminusgedeelte bereiken, dat op de chromosoommap tegenover het 'origin of replication' ligt. Het terminusgedeelte bestaat uit verscheidene korte DNA-sequenties ("Ter"-plaatsen), die de replicatie laten stoppen. Speciale eiwitten begeleiden alle stappen van de DNA-replicatie. Bij "B. subtilis" en "Escherichia coli" komen zowel dezelfde maar ook verschillende van deze eiwitten voor. De verschillen tussen deze eiwitten benadrukken de verschillen tussen de mechanismen en strategieën bij de duplicatie van hun genoom, die de bacteriën in de loop van de evolutie hebben ontwikkeld.


</doc>
<doc id="1671378" url="https://nl.wikipedia.org/wiki?curid=1671378" title="Centenbak (kaak)">
Centenbak (kaak)

Een centenbak is een kaakafwijking waarbij de onderkaak iets naar voren staat ten opzichte van de bovenkaak, of een iets te grote onderkaak.

Vooral in de volksmond wordt het woord centenbak veel gebruikt. Deze afwijking kan in de jeugd nog worden tegengegaan door orthodontie, een beugel en/of slotjes. Is men eenmaal volwassen dan is vaak een chirurgische kaakcorrectie nodig indien men lichamelijk en/of psychisch last heeft van de kaakafwijking. 

Een kaakcorrectie wordt vrijwel altijd gedaan in combinatie met orthodontie.



</doc>
<doc id="1671440" url="https://nl.wikipedia.org/wiki?curid=1671440" title="Levofloxacine">
Levofloxacine

Levofloxacine is een antibioticum uit de groep van fluorchinolonen. Het wordt verkocht onder verschillende merknamen, zoals Levaquin en Tavanic. Levofloxacine is een synthetisch chemotherapeutisch middel dat wordt gebruikt voor het behandelen van ernstige en levensbedreigende bacteriële infecties. Het is een zogenaamd reservemiddel, dat enkel wordt gebruikt als meer reguliere middelen onvoldoende blijken te werken.

De voorloper van levofloxacine, ofloxacine, was een racemaat. Onderzoek leidde tot de ontdekking van een meer actieve L-vorm, waarna levofloxacine werd ontwikkeld.

Zoals alle antibiotica uit deze groep, werkt levofloxacine door de DNA-synthese van bacteriën te beïnvloeden; het remt het enzym DNA-gyrase. Het werkt tegen veel bacteriën die vaak ziektes veroorzaken, zowel tegen grampositieve als gramnegatieve soorten. Het is ook tegen "Pseudomonas aeruginosa" werkzaam.

Het middel kan zowel intraveneus als oraal (tabletten) worden gebruikt. Het wordt ingezet bij luchtweginfecties, urineweginfecties, prostatitis en infecties van de huid en weke delen.

Levofloxacine kan een aantal bijwerkingen veroorzaken. Vaak zijn dat misselijkheid en diarree. Ook leverfunctiewaarden kunnen veranderen door het gebruik van levofloxacine. Andere bijwerkingen in het maag-darmstelsel komen soms voor zoals braken, buikpijn, winderigheid, obstipatie en verminderde eetlust. Bekend is ook de achillespeesruptuur.


</doc>
<doc id="1671792" url="https://nl.wikipedia.org/wiki?curid=1671792" title="Trentepohlia">
Trentepohlia

Trentepohlia is een botanisch geslacht van draadvormige groene algen uit de familie Trentepohliaceae, die leven op vaste ondergrond zoals boomstammen en vochtige rotsen.
Sommige "Trentepohlia" soorten vormen een verbond met zwamdraden, en vormen vaak photobionten in korstmossen, zoals de korstmossoorten "Graphis", "Graphina", "Gyalecta" and "Opegrapha". De opvallende oranjebruine kleur, die de kleur van het bladgroen verbergt, wordt veroorzaakt door de aanwezigheid van grote hoeveelheden aan carotenoïde pigmenten.





</doc>
<doc id="1671830" url="https://nl.wikipedia.org/wiki?curid=1671830" title="Framycetine">
Framycetine

Framycetine, ook neomycine B genoemd, is een aminoglycoside antibioticum dat vergelijkbaar is met neomycine. Het wordt gebruikt in preparaten om infecties van de huid, neus, oren of ogen te behandelen; meestal in combinatiepreparaten met andere antibacteriële geneesmiddelen en/of corticosteroïden.

Tot de geneesmiddelen met framycetine behoren de neusdruppels en neussprays "Soframycine" (bevat framycetinesulfaat), "Sofraline" (met framycetinesulfaat + nafazolinenitraat) en "Sofrasolone" (met framycetinesulfaat, nafazolinenitraat en prednisolonacetaat).


</doc>
<doc id="1671905" url="https://nl.wikipedia.org/wiki?curid=1671905" title="Makati Medical Center">
Makati Medical Center

Het Makati Medical Center is een ziekenhuis in Makati City, Metro Manilla en staat bekend als een van de meest vooraanstaande van de Filipijnen. De eerste succesvolle hartoperatie van de Filipijnen werd in dit ziekenhuis verricht. Veel prominente Filipino’s laten zich bij ziekte in het Makati Medical Center behandelen.

Het Makati Medical Center was een initiatief van enkele vooraanstaande doktoren die door Enrique Zobel, de topman van de Ayala-groep waren gevraagd om een kwalitatief hoogstaand ziekenhuis in Makati City te beginnen. Op 31 mei 1969 werd het nieuwe ziekenhuis, een ontwerp van architect Luis Araneta formeel geopend. 


</doc>
<doc id="1672078" url="https://nl.wikipedia.org/wiki?curid=1672078" title="Fexofenadine">
Fexofenadine

Fexofenadine (merknaam Telfast, STP.Free) behoort tot de geneesmiddelengroep antihistaminica.

Het verlicht de symptomen van hooikoorts (seizoensgebonden allergische rinitis) zoals niezen, jeuk, loopneus of verstopte neus en jeukende, rode en tranende ogen.


</doc>
<doc id="1672322" url="https://nl.wikipedia.org/wiki?curid=1672322" title="Boerhaave kliniek">
Boerhaave kliniek

De Boerhaave kliniek was een medische voorziening in Amsterdam. Na de sluiting in 1994 en de doorstart van de kliniek in 1995 is alleen het Zusterhuis in gebruik gebleven als kliniek onder de naam Boerhaave Medisch Centrum.

De Boerhaave kliniek dateert van 1902. De naar de beroemde Leidse hoogleraar geneeskunde Herman Boerhaave (1668-1738) vernoemde kliniek kwam tot stand door samenwerking van twee medisch specialisten, de gynaecoloog dr. Arthur Maurits Mendes de Leon (1856-1924) en de chirurg prof.dr. Otto Lanz (1865-1935). De vermogende Mendes de Leon financierde uit eigen middelen het kapitaal voor de bouw van de kliniek.

Dr. Otto Lanz liet de drie Boerhaavepanden bestaande uit zijn woonhuis (doktershuis) aan het Museumplein, de aangrenzende verpleeginrichting Boerhaave kliniek aan de Teniersstraat en het daarnaast gesitueerde Zusterhuis aan de Johannes Vermeerstraat ontwerpen door de architecten Jos Cuypers en Jan Stuyt.

De Boerhaave kliniek in Amsterdam startte in 1902 als privékliniek. Na de dood van de oprichter/eigenaar Mendes de Leon in 1924 nam een medisch consortium, de Vereniging Boerhaave Kliniek, het bestuur van de kliniek over. In de Bezettingstijd werd de kliniek met Duits medisch personeel bestemd voor verpleging van (niet militaire) Duitsers en hun familie. In 1994 is onder het bestuur de Boerhaave kliniek gesloten. Aanzet tot sluiting was in 1982 de zogenaamde ‘lijst Gardeniers’ van de toenmalig staatssecretaris Volksgezondheid Til Gardeniers.

Van de drie oorspronkelijke Boerhaave panden is na uitgebreide renovaties na 1994 alleen het pand van het zusterhuis van de Boerhaave kliniek in bedrijf gebleven als medische voorziening. In 1995 werd een doorstart gemaakt als privékliniek. De kliniek is tot op heden in bedrijf onder de naam Boerhaave Medisch Centrum. 

Voor uitbreiding van de werkzame oppervlakte is het Boerhaave Medisch Centrum in 2014 verhuisd naar de omgebouwde Gereformeerde Kweekschool, gebouwd in 1933 in Amsterdamse Schoolstijl aan de Dintelstraat 60. 



</doc>
<doc id="1672546" url="https://nl.wikipedia.org/wiki?curid=1672546" title="Radiushalsfractuur">
Radiushalsfractuur

Een radiushalsfractuur is een botbreuk van het spaakbeen. Zij komt vooral voor bij kinderen.


Na repositie: bovenarms gips.


</doc>
<doc id="1672552" url="https://nl.wikipedia.org/wiki?curid=1672552" title="Olecranonfractuur">
Olecranonfractuur

Een olecranonfractuur is een botbreuk van de ellepijp (ulna) in de elleboog. Het olecranon, het proximaalste (dichtst bij de schouder) deel van de ellepijp, is dan gebroken. Deze fractuur wordt veroorzaakt door een rechtstreekse slag op het olecranon. Door tractie van de musculus triceps brachii wordt dat botdeel weggetrokken, zodat er distractie ontstaat ("delocatio ad longitudinem cum distractione"). Bij onderzoek valt op dat de arm niet actief tegen de zwaartekracht gestrekt kan worden. De opening tussen olecranon en ulna kan gepalpeerd worden, met drukpijn tot gevolg.

Behandeling is altijd operatief: de botdelen worden met osteosynthesemateriaal (platen, pennen, schroeven en/of draden) aan elkaar vastgemaakt. Door middel van een tensionband wordt het gewricht hersteld, waarna er direct kan worden geoefend (oefenstabiele osteosynthese).


</doc>
<doc id="1672555" url="https://nl.wikipedia.org/wiki?curid=1672555" title="Onderarmfractuur">
Onderarmfractuur

Een onderarmfractuur is een botbreuk in de onderarm. Beide botten in de onderarm, het spaakbeen en de ellepijp zijn bij een onderarmfractuur gebroken.

Bij kinderen vindt meestal een conservatieve behandeling plaats; repositie (het terugbrengen van de botstukken in de oorspronkelijke positie, veelal onder narcose), gevolgd door bovenarmgips voor 4 tot 6 weken. Bij neiging tot afglijden worden via de huid kirschnersnaartjes (een soort ijzerdraden) in het spaakbeen en de ellepijp ingebracht, gevolgd door gipsimmobilisatie.

Bij volwassenen vindt in het algemeen een operatieve behandeling plaats met een plaatosteosynthese van zowel spaakbeen als ellepijp.

Een bijzondere complicatie is het ontstaan van zogeheten brugcallus, een goedaardige verbinding tussen ellepijp en spaakbeen, die pro- en supinatie onmogelijk maakt.


</doc>
<doc id="1672557" url="https://nl.wikipedia.org/wiki?curid=1672557" title="Monteggiafractuur">
Monteggiafractuur

Een monteggiafractuur is een type botbreuk in de onderarm. Er is dan sprake van een breuk van de ellepijp in het proximale deel (het deel wat het dichtst bij de elleboog ligt), samen met een ontwrichting van de kop van het spaakbeen.

De fractuur dankt haar naam aan Giovanni Battista Monteggia, een Italiaans chirurg.

Een monteggiafractuur kan worden veroorzaakt als men valt op de uitgestrekte hand terwijl de onderarm in extreme pronatie is. De andere oorzaak heeft te maken met het pareren tijdens bijvoorbeeld een gevecht. Er kan dan na direct trauma tegen de handrugzijde (dorsale zijde) van het meest proximale deel van de onderarm en monteggiafractuur ontstaan.

Omdat het spaakbeen en de ellepijp stevig met elkaar verbonden zijn door een syndesmose (de "membrana interossea antebracchii", een pezige structuur tussen beide botten), zorgt een fractuur van de ellepijp voor een dergelijke kracht op het radio-ulnaire gewricht (het gewricht tussen de ellepijp en het spaakbeen), dat er een ontwrichting ontstaat.

De monteggiafracturen worden volgens Bado ingedeeld in 4 klassen, voornamelijk gebaseerd op de mate van ontwrichting van de spaakbeenkop.

Monteggiafracturen worden meestal operatief behandeld door middel van een open reductie, interne fixatie (ORIF-procedure); de ellepijp wordt weer rechtgezet en met osteosynthesemateriaal (platen, schroeven en/of pennen) gefixeerd. Meestal komt het spaakbeenkopje tijdens de procedure vanzelf weer in de goede stand te staan.



</doc>
<doc id="1672560" url="https://nl.wikipedia.org/wiki?curid=1672560" title="Galeazzifractuur">
Galeazzifractuur

Een galeazzifractuur is een botbreuk in de onderarm. Er is dan sprake van een breuk van het spaakbeen (radius) en een ontwrichting van het distale uiteinde van de ellepijp (ulna).

De naam is afkomstig van de Italiaanse chirurg Ricardo Galeazzi, die de breuk in 1934 beschreef.


</doc>
<doc id="1672596" url="https://nl.wikipedia.org/wiki?curid=1672596" title="Seldingertechniek">
Seldingertechniek

De Seldingertechniek is een medische procedure om op veilige wijze toegang tot bloedvaten en andere holle organen te krijgen. De techniek is genoemd naar Dr. "Sven-Ivar Seldinger" (1921-1998), een Zweedse radioloog die de procedure in 1953 introduceerde.

De Seldingertechniek wordt toegepast bij angiografie, het inbrengen van borstkasdrains, intraveneuze katheters, PEG-sondes, voor het inbrengen van aansluitingen voor een pacemaker of een implanteerbare cardioverter-defibrillator en tal van andere interventionele medische ingrepen.


</doc>
<doc id="1672625" url="https://nl.wikipedia.org/wiki?curid=1672625" title="Azuleen">
Azuleen

Azuleen is een polycyclisch aromatisch koolwaterstof met als brutoformule CH. De stof komt voor als een donkerblauwe kristallijne vaste stof. De naam is afgeleid van het Spaanse woord "azul" (blauw). Azuleen is niet oplosbaar in water, maar wel in organische oplosmiddelen. Daarin vormt het een donkerblauwe oplossing. Structureel gezien bestaat azuleen uit een cycloheptatrieenring en een cyclopentadieenring die met elkaar gefuseerd zijn. Azulenen is tevens de verzamelnaam voor verbindingen met dit type bicyclische ringsystemen. Azuleen is een structuurisomeer van naftaleen en kan onder invloed van warmte in naftaleen omgezet worden.

Azuleen kan gewonnen worden uit natuurlijke bronnen, maar ook synthetisch bereid op verschillende manieren. De etherische olie afkomstig van de bloemen van de echte kamille ("Matricaria recutita") bevat azuleen. Ze blijkt een ontstekingsremmende werking te hebben; dit is reeds sedert de 15e eeuw bekend, hoewel de structuur van azuleen pas in de 20e eeuw werd opgehelderd. Ook etherische olie van duizendblad ("Achillea millefolium") bevat azuleen. Deze oliën kan men door stoomdestillatie uit de bloemen verkrijgen. Azuleen van natuurlijke oorsprong wordt aan vele huidverzorgingsproducten en natuurgeneeskundige specialiteiten toegevoegd.

Azuleen kan ook in het laboratorium gesynthetiseerd worden. Daarbij wordt vertrokken van cycloheptatrieen, dat eerst een [2+2]-cycloadditie ondergaat met dichloorketeen. Vervolgens wordt de vierring geëxpandeerd door insertie van een methyleengroep met diazomethaan. De derde stap betreft een dehydrohalogenering met dimethylformamide. De carbonylgroep in de vijfring wordt hierna via een Luche-reductie met natriumboorhydride gereduceerd. Het ontstane alcoholen wordt geëlimineerd met behulp van het Burgess-reagens en aansluitend wordt de zevenring geoxideerd met chloranil. Uiteindelijk leidt dehalogenering met polymethylhydrosiloxaan, palladium(II)acetaat en kaliumfosfaat (in aanwezigheid van BINAP) tot azuleen.

Een aantal azuleenderivaten wordt gebruikt als ontstekingsremmend geneesmiddel en andere als kleurstoffen. Metaalcomplexen van azulenen bleken geschikt voor antiklopmiddelen in benzinemotoren of als additief voor smeeroliën.



</doc>
<doc id="1672903" url="https://nl.wikipedia.org/wiki?curid=1672903" title="Dynepo">
Dynepo

Dynepo is een eiwithormoon dat het aanmaken van rode bloedcellen stimuleert. Epoëtine delta, de werkzame stof van Dynepo, is een kopie van het menselijk hormoon en wordt geproduceerd via genetische manipulatie. Dit hormoonpreparaat verhoogt de concentratie zuurstoftransporterende rode bloedcellen in het bloed en wordt gebruikt als medicijn tegen bloedarmoede.

Het middel werd ontwikkeld door Transkaryotic Therapies (TKT). Doordat lange tijd het middel niet aangetoond kon worden stond het ook wel bekend als de tweede generatie van het prestatiebevorderende epo. Met name bij duursporters was het middel in trek. 

Op 28 september 2007 maakte de krant L'Equipe bekend dat het Franse anti-dopinglaboratorium LNDD dynepo had gevonden in de urine van Michael Rasmussen tijdens de Tour de France 2007. Rasmussen werd uiteindelijk ontslagen wegens onregelmatigheden in het opgeven van zijn verblijfplaats. Volgens de krant zou ook bij andere wielrenners deze stof zijn aangetroffen, maar exacte criteria om te bepalen wanneer een test positief was ontbraken toentertijd.

Midden 2009 werd er door verbeterde onderzoeksmethodes wel een test ontwikkeld waarmee het middel aan te tonen is. Volgens de UCI waren verdachte bloedwaarden van de Nederlandse wielrenner Thomas Dekker in 2008 en 2009 een reden voor het internationale dopingagentschap WADA om de urinestaal van 2007 met nieuwe verbeterde methoden te onderzoeken. In dit staal werd dynepo aangetroffen. 


</doc>
<doc id="1673256" url="https://nl.wikipedia.org/wiki?curid=1673256" title="Tsakli">
Tsakli

Een tsakli, ook wel tsakali is een Tibetaanse miniatuurschildering die meestal wordt geschilderd in een thematische groep of set. Tsakli's worden gebruikt voor Tibetaans boeddhistische rituelen.

De onderwerpen van een tsakli zijn vergelijkbaar met de thangka's, de bekendere Tibetaanse schilderingen. Op de taskli worden veelal boeddhistische goden of rituele objecten getoond. In sommige gevallen wordt aan de achterzijde de voorstelling aan de voorzijde beschreven.

De meeste tsakli's zijn geschilderd op doek of karton. Er bestaan ook tsakli's die met blokdruk zijn bedrukt.

Een set met tsakli's kan bestaan uit zes tot honderd kleine schilderingen of andere voorwerpen die worden gebruikt als offer in tempels en tijdens rituelen.

De tsakli's dienen als bescherming, bijvoorbeeld voordat er wordt begonnen aan de bouw van een tempel. Ter voorbereiding wordt de omgeving gemarkeerd met tsakli's met de uitbeeldingen van beschermheiligen. In deze gevallen worden ze op houten stokken gezet.

Een tsakli kan geschilderd worden op een verplaatsbare schrijn of doos (Tibetaans: "gau"), waarna het dient als een middel voor bescherming voor reizigers of pelgrims in Tibet die het om hun nek of schouders dragen.

Taskli's worden ook gebruikt in de Tibetaanse geneeskunde. Een boeddhistisch lama gebruikt de tsakli dan om de kwade invloeden te verwijderen rondom een ziek persoon, een boom die geen vruchten draait of net voor de opslag van graan in een schuur.



</doc>
<doc id="1673278" url="https://nl.wikipedia.org/wiki?curid=1673278" title="Dzi">
Dzi

Een dzi ook gzi (uitspraak "zie"; betekenis: "licht", "helderheid", "schittering") is een steen die in Azië wordt gedragen als deel van een halsketting en soms als een armband.

In sommige Aziatische culturen zoals Tibet wordt dzi-stenen een positieve spirituele werking toegedicht. Vaak doen de gzi-stenen dienst als amulet of worden ze vermalen tot een poeder dat in de Tibetaanse geneeskunst wordt gebruikt. Volgens de traditie verliest een kapotte dzi een deel van zijn beschermende werking.

De duurste dzi-stenen worden gemaakt van natuurlijk agaat. In vroeger tijden werden ze ook gemaakt van andere materialen. Tegenwoordig zijn er ook allerlei imitaties voor decoratieve doeleinden.



</doc>
<doc id="1673341" url="https://nl.wikipedia.org/wiki?curid=1673341" title="Helmut Vetter">
Helmut Vetter

Helmut Vetter (Rastenberg, 21 maart 1910 - Landsberg, 2 februari 1949) was een Duitse SS-arts in het concentratiekamp Auschwitz. Hij was ook lid van de Nationaalsocialistische Duitse Arbeiderspartij.

Vetters voornaamste taak was de selectie maken bij aankomst van een nieuw transport met Joden. Hij bepaalde welke Joden nog bruikbaar waren om te werken en welke Joden naar de gaskamers moesten worden gestuurd. Na de oorlog werd Vetter schuldig bevonden voor het plegen van misdaden tegen de menselijkheid. Hij werd in de gevangenis van Landsberg opgehangen.



</doc>
<doc id="1673389" url="https://nl.wikipedia.org/wiki?curid=1673389" title="Sumehr">
Sumehr

Sumehr of Summarized Electronic Health Record is een Kmehr-bericht, gebruikt voor de uitwisseling van medische informatie. Het bevat de minimale dataset die een arts nodig heeft om de medische toestand van de patiënt in enkele minuten te kunnen evalueren en zo continuïteit van zorg te kunnen garanderen. De Sumehr-standaard werd ingevoerd door de Belgische regering in 2005 en een EMD softwarepakket gebruikt door een (huis)arts zou in staat moeten zijn om een Sumehr-bericht (Kmehr bericht level 4) voor een patiënt te exporteren.





</doc>
<doc id="1673406" url="https://nl.wikipedia.org/wiki?curid=1673406" title="Kmehr">
Kmehr

Kmehr of Kind messages for electronic healthcare record is een voorgestelde Belgische standaard voor medische gegevens, om de uitwisseling van gestructureerde klinische informatie mogelijk te maken. Deze is opgesteld door het Belgische federale Ministerie van Volksgezondheid en tot stand gekomen in samenwerking met de Belgische industrie.

Het initiatief leidde tot de specificatie van ongeveer 20 specifieke XML-berichten (de 'Kind Messages for Electronic Healthcare Records' - Belgische Implementatie Standaard oftewel KMEHR-bis).

De Kmehrstandaard bestaat uit de volgende onderdelen:

Een Kmehr-XML-bericht is samengesteld uit twee componenten: een hoofding ("header") en minstens één "folder". De hoofding van het bericht beschrijft de afzender, de ontvanger(s) en enkele technische statussen.

De folder zelf bevat de informatie over een patiënt, terwijl elke folder de subject of care (patiënt) identificeert en minstens één medische transactie bevat.

Het medisch transactie-item bevat de informatie aangebracht door een professionele gezondheidswerker op een bepaald ogenblik. Zijn attributen zijn type, auteur, datum en tijd.

De Kmehr-bis-standaard bevat een set van woordenboeken, die de transactietypes, heading-types, item-types, beveiligingsniveaus en administratieve routes beschrijven.

De Kmehr-bis-standaard ondersteunt koppelingen zowel naar interne als externe objecten, bijvoorbeeld een beeld of een ander Kmehr-bericht.

De Kmehr-bis-specificatie werd uitgebreid met webservices, gebaseerd op SOAP die vraag- en antwoordelementen definiëren om standaard webservices aan te bieden.




</doc>
<doc id="1673409" url="https://nl.wikipedia.org/wiki?curid=1673409" title="Belgian Health Telematics Commission">
Belgian Health Telematics Commission

De Belgian Health Telematics Commission (BHTC) is een Belgische regeringscommissie die zich bezighoudt met ontwikkelen van standaarden voor de uitwisseling en delen van gezondheidsinformatie, tussen gezondheidszorgverstrekkers. De commissie verleent advies over eHealth aan de Belgische regering. Professor Georges De Moor is voorzitter van de commissie.

De BHTC bestaat uit meerdere werkgroepen:

Georges De Moor, samen met Jos Devlies en Geert Thienpont, publiceerden het 2006 "eHealth strategy and implementation activities in Belgium" rapport.




</doc>
<doc id="1673416" url="https://nl.wikipedia.org/wiki?curid=1673416" title="BeHealth">
BeHealth

BeHealth is een Belgisch eHealth digitaal platform dat digitale toegang verleent tot alle gezondheidsinformatie en -toepassingen via één portaalsite, ten behoeve van zowel gezondheidsverleners en patiënten. BeHealth werd opgericht op 23 december 2004. Zijn eerste doel is meerdere toepassingen van een aantal actoren in de sociale zekerheid met elkaar te verbinden, maar met als doel op termijn bredere diensten te verlenen.





</doc>
<doc id="1674498" url="https://nl.wikipedia.org/wiki?curid=1674498" title="Chogpori">
Chogpori

Chogpori, ook Chokpori, Chakpori, Chagpori, Chagpo Ri, letterlijk "ijzeren berg" is een heilige heuvel in Lhasa in Tibet. De heuvel ligt ten zuiden van het Potala-paleis en wordt gezien als een van de vier heilige bergen van Centraal Tibet.

Op deze heuvel was het in Tibet fameuze medische college "Mentsikhang" gebouwd dat was opgericht door Sanggye Gyatso in opdracht van de vijfde dalai lama Ngawang Lobsang Gyatso. De medische school, samen met de tempelhuizen en allerlei beelden werden in de tweede helft van de 20e eeuw verwoest.

Rond 2005 staan er op de heuvel verschillende radioantennes. Enkele gebouwen zijn herbouwd en er is een kleine tempel met gebedsmolens.

Volgens de traditie vertegenwoordigen de drie belangrijkste heuvels van Lhasa de "drie grote beschermers van Tibet". Chogpori is hierin de "ziel"berg ("bla-ri") van Vajrapani, Pongwari die van Manjushri en Marpori, de heuvel waar het Potala op staat, vertegenwoordigt Chenresig, (Avalokitesvara in India).


</doc>
<doc id="1674764" url="https://nl.wikipedia.org/wiki?curid=1674764" title="Takeo Doi">
Takeo Doi

Takeo Doi (土居健郎) (Tokio, 1920 - 5 juli 2009) was een Japans psychoanalist.

Doi is voornamelijk bekend geworden door zijn wetenschappelijke publicaties waarin hij verklaringen over de sociologische en psychologische samenhang van de hedendaagse Japanse samenleving geeft. Zijn bekendste boek, "The Anatomy of Dependence" uit 1971 heeft als centraal thema de oorzaken en de effecten van het Japanse cultureel gedrag "amae", de kinderlijke zucht naar erkenning door een autoritaire figuur. 

Doi studeerde aan de Universiteit van Tokio. Hierna werd hij er docent van 1971 tot 1980 en vervolgens aan de Internationale Christelijke Universiteit in Tokio van 1980 tot 1982.

In 1986 publiceerde Takeo Doi het boek "The Anatomy of Self", waarin zijn vorige analyse van het begrip "amae" werd uitgebreid met nader onderzoek naar het verschil tussen "honne" en "tatemae" (innerlijke gevoelens en uiterlijk vertoon), "uchi" (in huis) en "soto" (buitenshuis), "omote" (frontaal) en ura (opzij). Hij stelde dat deze constructies belangrijk zijn voor het begrip van de Japanse psyche en van de Japanse samenleving.



</doc>
<doc id="1674766" url="https://nl.wikipedia.org/wiki?curid=1674766" title="Diltiazem">
Diltiazem

Diltiazem (merknaam Tildiem) behoort tot de groep van de benzothiazepines, een klasse der calciumantagonisten en wordt oraal voorgeschreven bij angina pectoris als gevolg van spasmen in de kransslagaders, als onderhoudsbehandeling bij stabiele angina pectoris en bij lichte tot matige essentiële hypertensie.

Het verlaagt de hartslag en heeft een vaatverwijdende werking. Hierdoor wordt de doorbloeding van het hart verbeterd en wordt pijn op de borst als gevolg van een tekort aan zuurstof in de hartspier voorkomen. Tevens wordt de doorbloeding in de bloedvaten verbeterd en neemt de verhoogde bloeddruk af. Wanneer een angina pectoris zodanig geëvolueerd is tot een hartinfarct, vermindert de werking en dus het therapeutische nut van bepaalde benzothiazepines, zoals diltiazem. Reden hiervoor is dat de stof in de bloedbaan sterk gebonden wordt door orosomucoïde, ofwel alpha 1-zuur glycoproteïne, een glycoproteïne die behoort tot de groep van de globulines en een verhoogde plasmawaarde heeft bij patiënten met nierfalen, reumatoïde artritis en/of een myocardinfarct, waardoor de gebonden fractie van het alpha 1-zuur glycoproteïne zal stijgen en waardoor de vrije fractie dus zal dalen. Hierdoor zal minder in het plasma voorhanden zijn om de werking uit te oefenen op weefsels die er vatbaar voor zijn .

Een magistrale vorm als zalf kan worden gebruikt tegen anusscheurtjes. 


</doc>
<doc id="1675012" url="https://nl.wikipedia.org/wiki?curid=1675012" title="Groot blaasjeskruid">
Groot blaasjeskruid

Groot blaasjeskruid of gewoon blaasjeskruid ("Utricularia vulgaris", synoniem: "Utricularia macrorhiza") is een vleesetende, overblijvende waterplant, die behoort tot de blaasjeskruidfamilie ("Lentibulariaceae"). De wortels zweven in het water. De plant komt van nature voor Europa, Noord-Afrika en de gematigde gebieden van Azië. In België is de plant beschermd waar het als zeldzaam voorkomend op de Vlaamse Rode Lijst van planten staat.

De stengels van de plant kunnen 30-200 cm lang worden. De plant is ondergedoken. Het lichtgroene, veerdelige blad is 1-8 cm lang en heeft draadvormige slippen, die gaafrandig zijn en een spitse top hebben. Aan de bladslippen zitten naar opzij gerichte tandjes met stekelharen. Aan de bladeren zitten blaasvormige aanhangsels, de vangblaasjes.
De plant vormt overwinteringsknoppen, turions.
Groot blaasjeskruid bloeit van juni tot in september met dooiergele, boven het water uitstekende, 1,2-2 cm grote bloemen. Het gehemelte van de bloem heeft oranje strepen. De onderlip van de bloemkroon heeft teruggeslagen randen. De bovenlip is niet langer dan het gehemelte. De bloem heeft een gekromde spoor. De bloeiwijze is een tros met vier tot vijftien bloemen. De bloemen worden vooral door zweefvliegen bestoven.

De vrucht is een bolle doosvrucht met een gekromde vruchtsteel, die hoogsten drie keer zo lang is als de schutbladen.

Met de vangblaasjes worden kleine kreeftachtigen en waterinsecten gevangen. In de vangblaasjes is vacuüm en als iets de haartjes op het blaasje aanraakt springt deze open en zuigt het omringende water met daarin het insect naar binnen. Vertering van de prooi duurt afhankelijk van de grootte twaalf minuten tot twee uur. Na de vertering transporteren speciale cellen het voedselrijke water de stengel in, waarbij tegelijkertijd het vacuüm in het blaasje wordt hersteld.

De plant komt voor in tamelijk voedselrijk water, met name in laagveen- en rivierkleigebieden.

De namen in andere talen kunnen vaak eenvoudig worden opgezocht met de interwiki-links.



</doc>
<doc id="1675296" url="https://nl.wikipedia.org/wiki?curid=1675296" title="Wilhelm Erb">
Wilhelm Erb

Wilhelm Heinrich Erb (Winnweiler, 30 november 1840 – Heidelberg, 29 oktober 1921) was een Duits neuroloog geboren in Winnweiler in Rijnland-Palts.

In 1864 behaalde Erb zijn artsenbul aan de Universiteit van Heidelberg en werkte daar enkele jaren als assistent bij de patholoog Nicolaus Friedrich (1825-1882). Ook werkte hij in München onder Ludwig van Buhl (1816-1880). Erb werd in 1880 hoogleraar speciële pathologie aan de Universiteit van Leipzig en was daar ook hoofd van de polikliniek. In 1883 volgde hij Friedrich op aan de Universiteit van Heidelberg, waar hij werkte tot aan zijn pensionering in 1907. Neurologen Ernst Julius Remak (1849-1911) en Max Nonne (1861-1959) waren twee van zijn bekendere studenten.

Erb begon zijn medische carrière in de toxicologie en histologie maar schakelde over naar de neurologie en werd daarmee een van de meest toonaangevende neurologen van de 19e eeuw. Hij maakte veel gebruik van elektromyografie en demonstreerde de verhoogde prikkelbaarheid van de motorische zenuwcel bij tetanus. Ook bepleitte Erb het gebruik van de reflexhamer bij het neurologisch onderzoek.

Verder deed Erb vroege observaties naar het verband tussen syfilis en tabes dorsalis; ook poliomyelitis, claudicatio intermittens ("etalagebenen") en progressieve spieratrofie zijn uitgebreid door Erb onderzocht.

Erb publiceerde meer dan 250 werken waaronder het "Handbuch der Elektrotherapie" (Handboek voor Elektrotherapie), en een belangrijk artikel over tetraplegie. In 1878 beschreef Erb myasthenia gravis, soms de "ziekte van Erb-Goldflam" geheten (ook genoemd naar neuroloog Samuel Goldflam).





</doc>
<doc id="1675376" url="https://nl.wikipedia.org/wiki?curid=1675376" title="Loos blaasjeskruid">
Loos blaasjeskruid

Loos blaasjeskruid ("Utricularia australis" synoniem: "Utricularia japonica") is een wortelloze, vleesetende, overblijvende waterplant, die behoort tot de blaasjeskruidfamilie ("Lentibulariaceae"). De plant komt van nature voor in Noordwest-Afrika, in Midden-Europa van Noord-Italië tot Midden-Engeland en in het Oostzeegebied. Verder op enkele plaatsen in Centraal-Azië en Afrika, in Sri Lanka, in het oosten van Australië en in Nieuw-Zeeland. In België is de plant beschermd waar het als zeldzaam voorkomend op de Vlaamse Rode Lijst van planten staat. Het aantal chromosomen is n=18, 19, 20 of 22. 

De stengels van de plant kunnen 30-150 cm lang worden. De plant is ondergedoken (submers). De wortels zweven in het water. Het lichtgroene, veerdelige blad heeft draadvormige slippen, die gaafrandig zijn en een spitse top hebben. Aan de bladslippen zitten stekelharen. Aan de bladeren zitten 8-75, blaasvormige aanhangsels, de vangblaasjes. De plant vormt overwinteringsknoppen, turions.

Loos blaasjeskruid bloeit van juni tot in augustus met gele, boven het water uitstekende,11-17 mm grote Bloemen. Het gehemelte heeft oranje strepen. De onderlip van de bloemkroon is vlak met een licht gegolfde rand. De bovenlip is twee keer zo lang als het gehemelte. De bloem heeft een 5,5-7,5 lange, stompkegelige spoor. De bloeiwijze is een tros. De bloeistengel is zwak tot sterk S-vormig heen en weer gebogen.

De vrucht is een ronde, 4 mm grote doosvrucht, maar wordt alleen in China en Japan gevormd. De vruchtstelen zijn recht, schuin afstaand of vaak tegen de as van de bloeiwijze aangedrukt. De 0,5 mm grote, prismavormige, 4-6 hoekige zaden zijn gevleugeld.

Met de vangblaasjes worden kleine kreeftachtigen en waterinsecten gevangen. In de vangblaasjes is vacuüm en als iets de haartjes op het blaasje aanraakt springt deze open en zuigt het omringende water met daarin het insect naar binnen. Vertering van de prooi duurt afhankelijk van de grootte twaalf minuten tot twee uur. Na de vertering transporteren speciale cellen het voedselrijke water de stengel in, waarbij tegelijkertijd het vacuüm in het blaasje wordt hersteld.
De plant komt voor in matig voedselarm water, in sloten, kanalen, vennen en duinplassen.

De namen in andere talen kunnen vaak eenvoudig worden opgezocht met de interwiki-links.


</doc>
<doc id="1675557" url="https://nl.wikipedia.org/wiki?curid=1675557" title="Desoximetason">
Desoximetason

Desoximetason (merknamen Ibaril en Topicorte) behoort tot de groep van de corticosteroïden en wordt gebruikt voor de behandeling van diverse oppervlakkige huidaandoeningen, die niet door een infectie worden veroorzaakt, welke gevoelig zijn voor corticosteroïden, maar die onvoldoende reageren op zwak werkende corticosteroïden.

Het wordt gebruikt bij terugkerende huidaandoening gepaard gaande met schilferende, droge huiduitslag (psoriasis vulgaris).




Dit is een sterk werkend, klasse 3 corticosteroïde voor de onderdrukking van ontstekingsreacties van de huid, zoals onder meer bij eczeem en psoriasis, die niet door micro-organismen worden veroorzaakt (= niet-infectueus).


</doc>
<doc id="1675569" url="https://nl.wikipedia.org/wiki?curid=1675569" title="Nystatine">
Nystatine

Nystatine is een macrocyclisch antimycoticum bestemd voor behandeling en profylaxe van spruw (Candida-infecties in mond/keelholte) bij pasgeborenen.
Behandeling van oppervlakkige infecties in mond/keelholte en maag-darmkanaal veroorzaakt door Candida albicans.

De werkzame stof nystatine is een middel tegen schimmels (antimycoticum) met een schimmeldodende en schimmelremmende werking. Het is met name werkzaam tegen de soort "Candida albicans".

Bijwerkingen bij gebruik van Nystatine zijn mogelijk, de kans is erg klein. Mogelijke bijwerkingen zijn braken, diarree, misselijkheid en overgevoeligheidsreacties.


</doc>
<doc id="1675593" url="https://nl.wikipedia.org/wiki?curid=1675593" title="Acetylsalicylzuur en Metoclopramide">
Acetylsalicylzuur en Metoclopramide

Acetylsalicylzuur en Metoclopramide (merknaam: Migrafin) wordt gebruikt bij de behandeling van migraine.

Acetylsalicylzuur remt de productie van prostaglandinen in het lichaam. Acetylsalicylzuur werkt pijnstillend, koortsverlagend en ontstekingsremmend.

Acetylsalicylzuur verlengt de bloedingstijd en wordt daarom in lage doseringen als bloedverdunnend middel gebruikt. Bijvoorbeeld om een hartinfarct te voorkomen.
De pijnstillende en koortsverlagende werking van acetylsalicylzuur begint na ca. 20-30 min en duurt ca. 4-6 uur. De koortswerende werking begint na 1-4 dagen.

Metoclopramide gaat braken tegen door verbetering van de peristaltiek van de darm en verbeterde sluiting van de maagdoorgang naar de darm (pylorus).


</doc>
<doc id="1675831" url="https://nl.wikipedia.org/wiki?curid=1675831" title="Evert van Ballegooie">
Evert van Ballegooie

Evert van Ballegooie (Dordrecht, 11 mei 1950 - Zwolle, 3 januari 2008) was een Nederlandse internist. Hij was gespecialiseerd in het behandelen van diabetes mellitus. Hij was auteur van verschillende boeken en artikelen, spreker of dagvoorzitter op congressen en nam het initiatief voor diverse diabetesprojecten, zoals de Stichting Langerhans.

Van Ballegooie studeerde van 1968 tot 1975 geneeskunde aan de Erasmus Universiteit Rotterdam. Na zijn opleiding tot internist in Zwolle en Groningen was hij van 1980 tot 1986 verbonden als wetenschappelijk medewerker aan de afdeling endocrinologie van het Academisch Ziekenhuis Groningen. In 1984 promoveerde hij op een onderzoek naar de behandeling van diabetes mellitus met continue subcutane insuline-infusie (insulinepomptherapie). Van 1986 tot 2006 was hij werkzaam als internist in de Isala klinieken te Zwolle, met speciale aandacht voor diabetes mellitus. Het laatste jaar voor zijn dood was hij internist in Ziekenhuis Bethesda in Hoogeveen.

Hij was een van de oprichters van de Nederlandse Diabetes Federatie in juni 1995: hij was NDF-voorzitter van 1995 tot 2000. Hij was ook voorzitter van de Nederlandse Vereniging voor Diabetes Onderzoek (NVDO), een van de partners binnen de NDF. Vanwege verdiensten voor de diabeteswereld heeft de EADV, de beroepsorganisatie voor diabeteszorgverleners, in 1996 Van Ballegooie benoemd tot erelid. In 2001 was Van Ballegooie de oprichter van het kwartaalblad " DiabeteSpecialist", waarvan hij tot zijn dood hoofdredacteur was.

Tijdens een manifestatie van de Diabetesvereniging Nederland (DVN) op 1 april 2000 werd Van Ballegooie benoemd tot ridder in de Orde van Oranje-Nassau. Burgemeester Jan Franssen van Zwolle schetste Van Ballegooie als een markant inwoner van zijn stad en een autoriteit op het gebied van de diabeteszorg. "Zwolle beschikt helaas niet over een academisch ziekenhuis, maar dankzij mensen als Van Ballegooie is er toch ook bij ons sprake van een diabeteszorg op een bijzonder hoog niveau", aldus burgemeester Franssen.

In 2004 nam Van Ballegooie het initiatief de Stichting Langerhans op te richten, samen met enkele andere artsen. De Stichting Langerhans biedt een breed scala aan onderwijsproducten voor diabetesprofessionals, zoals congressen, bijscholingen en diverse boeken. In 2007 kreeg Langerhans de DESG-educatieprijs: deze prijs is een initiatief van de Stichting Diabetes Education Study Group (DESG) Nederland om projecten, groepen of instellingen te eren die zich op
uitzonderlijke wijze hebben onderscheiden op het gebied van diabeteseducatie.

Evert van Ballegooie was auteur van enige boeken en verschillende artikelen.



</doc>
<doc id="1675886" url="https://nl.wikipedia.org/wiki?curid=1675886" title="Geslachtstest">
Geslachtstest

Een geslachtstest (engels: gender verification) in de sport is de praktijk waarbij medici of genetici het biologisch geslacht van een atlete onderzoeken op verzoek van internationale sportorganisaties.

Sinds 1936 worden atletes bij grote internationale sportwedstrijden onderzocht op het geslacht. Van 1968 tot 1996 was deze test zelfs verplicht voor alle vrouwelijke atletes bij de Olympische Spelen. Het doel was niet alleen bedriegers te ontmaskeren, maar ook om vrouwen met een verstoorde geslachtsontwikkeling - disorder of sexual development - uit de competitie te halen. Het gaat specifiek om vrouwen die door zo’n aandoening meer testosteron aanmaken. Sportorganisaties vinden dat deze vrouwen oneerlijke concurrentie zijn voor de tegenstanders. Voor een belangrijk deel betreft het echter vrouwen die juist geheel of gedeeltelijk ongevoelig zijn voor mannelijke hormonen (Het Androgeen Ongevoeligheidssyndroom bij XY-vrouwen). Voor hen is testosteron een overbodig hormoon. Sinds 1990 zijn deze XY-vrouwen na protest weer toegelaten tot de Spelen. Bedriegers, mannen die zich uitgaven voor vrouwen zijn overigens in al die jaren nooit via geslachtstesten gevonden. 

Een van de eerste vrouwen die een geslachtstest moest ondergaan was de Amerikaanse atlete Helen Stephens tijdens de Olympische Spelen van 1936 in Berlijn. Stephens doorstond de test, maar vele andere vrouwen werden in de loop der jaren geschorst. In 1936 is bijvoorbeeld de Praagse 800-meterloopster Zdena Koubkova geschorst na een medisch onderzoek. Foekje Dillema is een van de vrouwen die in Nederland werden geschorst (1950). Hoeveel vrouwen in de loop der jaren geschorst zijn is niet bekend. Maar het is zeker dat het wereldwijd om tientallen vrouwen gaat. 

De biologie leert ons iemand met twee X-chromosomen een vrouw is, mannen hebben een X- en een Y-chromosoom. Er zijn echter uitzonderingen op deze regel. Zo zijn er personen met XY die uiterlijk niet te onderscheiden zijn van vrouwen en XX-mannen en om het nog ingewikkelder te maken mensen die zowel cellen met XX als XY-chromosomen hebben of bijvoorbeeld meer dan twee geslachtschromosomen in een cel zoals XXY of syndroom van Klinefelter. Het antwoord op de vraag of iemand man of vrouw is, kan dus variëren naar gelang het aangelegde criterium. Er zijn niet alleen genetische kenmerken, maar ook lichamelijke kenmerken en de psychologische opmaak van de persoon. Hormonen spelen een rol en natuurlijk sociale en culturele aspecten maken iemand tot man of vrouw. Sportbonden vonden echter dat vrouwen met een Y-chromosoom niet toegelaten konden worden tot de vrouwencompetitie.

Van 1948 tot 1992 liet de International Association of Athletics Federations vrouwelijke atletes onderzoeken op hun geslacht. Tot 1967 voerden gynaecologen het geslachtsonderzoek uit. Dat gebeurde in het land van de atlete zelf. Foekje Dillema is na weigering een gynaecologische keuring te ondergaan voor het leven geschorst. Uit onderzoek dat na haar dood is gedaan op achtergelaten huidcellen kwam vast te staan dat Dillema een Y-chromosoom had. 
Vanaf 1966 werden de atletes voorafgaand aan het toernooi zelf aan een geslachtstest onderworpen. Eerst door middel van een vernederende naaktparade langs een team van gynaecologen, later paste het IOC en het IAAF de Barr bodytest toe. Deze laboratoriumtest op cellen uit het wangslijm laat zien dat iemand twee X-chromosomen heeft in een cel. De test was onbetrouwbaar: zo werd de Spaanse hordeloopster Maria Patino in 1983 goedgekeurd en twee jaar later met dezelfde test afgekeurd. In 1992 stopte de IAAF met de geslachtskeuring: wie officieel als vrouw leefde mocht bij de vrouwen meedoen.

In augustus 2009 werd er toch weer een atlete getest, het ging om Caster Semenya. De IAAF liet haar standpunt over geslachtstesten daarmee weer los. De IAAF zou sinds 2005 zelfs acht vrouwen getest hebben. Semenya, die wereldkampioen 800 m werd, heeft een gespierde lichaamsbouw. Door de opvallend snelle vooruitgang van haar tijden besloot de IAAF te testen, een woordvoerder sprak over mogelijke ambiguïteit van het geslacht van Semenya, van oplichting wordt zij niet verdacht.

De IAAF maakte naar aanleiding van de zaak Semenya nieuwe regels die vanaf 1 mei 2011 gelden. Een atlete met hoge testosteronwaarden moet ten eerste bij wet vrouw zijn. Ze moet vervolgens ofwel minder testosteron aanmaken dan mannen (≥10 nmol/Len). Mocht ze toch testosteronwaarden hebben in de mannelijke range dan moet zij androgeenresistent zijn (geheel of deels ongevoelig zijn voor androgenen). Andere hyperandrogene vrouwen kunnen na een medische behandeling weer starten. Bij twijfel kan de atlete door een medisch team onderzocht worden. Als ze weigert, mag ze niet in de vrouwencompetitie starten. De nieuwe regels zijn gepubliceerd op de website van de IAAF.

Vanaf 1968 heeft ook het Internationaal Olympisch Comité verplichte geslachtstesten laten uitvoeren op alle atletes van de Olympische Spelen. Hoewel precieze gegevens ontbreken, omdat het IOC deze gegevens niet prijsgeeft, komt naar schatting ongeveer 1 op de 500 atletes niet door de test. De gebruikelijke procedure was dat de sporter na een gefingeerde blessure de strijd opgaf. De eerste vrouw die werd geschorst was de Poolse sprintster Ewa Kłobukowska die twee jaar eerder nog goedgekeurd was. Niet alle atletes legden zich bij de uitslag neer, met als gevolg dat de uitslag toch publiekelijk bekend werd gemaakt. Dat was onder meer het geval bij de Spaanse hordeloopster Maria Patino. Patino kreeg in 1990 weer toestemming om op de Spelen van 1992 uit te komen, maar zij haalde toen de limiet niet meer. 

Het IOC paste in eerste instantie de Barr bodymethode toe, later vanaf 1992 werd het DNA onderzocht op de aanwezigheid van een SRY-gen. Dat is het gen dat ervoor zorgt dat onzijdige geslachtsklieren van een embryo zich ontwikkelen tot testikels. In 1996 in Atlanta werden acht vrouwen afgekeurd, maar zij mochten na protesten van ethici, artsen en genetici toch starten, omdat het om vrouwen ging die geheel of gedeeltelijk ongevoelig zijn voor mannelijke hormonen. In één geval ging het om een vrouw wier testikelweefsel was verwijderd. 

In 1999 besloot het IOC op verzoek van de eigen atletencommissie de verplichte keuring vooraf te schrappen, maar behield zich het recht voor om individuele atletes bij gerede verdenking een test te kunnen uitvoeren. In Peking 2008 was voor dit doel een genetisch laboratorium ingericht. Omdat elke geval uniek is, moet een team van deskundigen het IOC adviseren. Aan de vrouwen wordt niet om toestemming gevraagd voor en DNA-test. Organisaties zoals "the American Medical Association" trachten al sinds 1992 het bestuur van het IOC ervan te overtuigen geheel af te zien van geslachtstesten. 
In samenwerking met de IAAF herzag het IOC de geslachtstest: niet het Y-chromosoom maar het testosteronniveau werd bepalend voor deelname aan de Olympische Spelen (zie hierboven). De nieuwe regels traden voor het eerst in werking tijdens de Spelen van Londen in 2012.



</doc>
<doc id="1676251" url="https://nl.wikipedia.org/wiki?curid=1676251" title="Gossypol">
Gossypol

Gossypol is een polyfenol dat voorkomt in de stengels, bladeren en zaden van planten uit het geslacht "Gossypium", waartoe de katoenplant behoort. Het is een chiraal molecule met twee enantiomeren, (+)- en (-)-gossypol.

Gossypol is een plantengif dat een natuurlijke weerstand tegen insecten biedt voor de planten. Het is ook voor dieren en mensen zwak giftig. Het dringt door in cellen en remt verschillende dehydrogenase-enzymen. Dit maakt dat onbehandelde katoenzaden of katoenzaadolie niet geschikt zijn als voeding voor dier en mens; gossypol moet er eerst uit verwijderd worden door extractie of door thermische en mechanische bewerkingen. Onderzoekers van Texas A&M-universiteit hebben genetisch gemodificeerde katoenplanten ontwikkeld waarvan de zaden weinig of geen gossypol bevatten (maar de rest van de planten nog wel), zodat die wel in voedsel verwerkt kunnen worden.

Tijdens de jaren 1970 werd in China een grote studie uitgevoerd naar het gebruik van gossypol als anticonceptiemiddel voor mannen. Bij relatief lage doses stopt gossypol de spermatogenese. De studie toonde aan dat gossypol een betrouwbaar resultaat gaf en veilig toegediend kon worden langs orale weg. Bij een aantal personen bleek er wel hypokaliemie (verlaagd kaliumgehalte in het bloed) als neveneffect op te treden. En in meer dan 20% van de gevallen leidde het gebruik van gossypol tot permanente onvruchtbaarheid, wat het ongeschikt maakt voor gebruik in een anticonceptiepil voor mannen.

Mary R. Flack publiceerde in 1993 de eerste aanduidingen dat gossypol een antikankerwerking vertoonde tegen bepaalde kankers bij mensen. De stof doodt de kankercellen niet, maar remt de aangroei van tumorcellen.


</doc>
<doc id="1676314" url="https://nl.wikipedia.org/wiki?curid=1676314" title="Scholierentragedie van Steglitz">
Scholierentragedie van Steglitz

De Scholierentragedie van Steglitz is een gebeurtenis die zich op 28 juni 1927 afspeelde in Steglitz, een stadsdeel van Berlijn.

De achttienjarige scholier Paul Krantz en zijn negentienjarige vriend Günther Scheller hadden onder invloed van veel alcohol in een zomerhuis een zelfmoordpact gesloten: Scheller zou de koksmaat Hans Stephan doodschieten, die vroeger met hem bevriend was geweest, Krantz zou dan Günther Scheller en diens 16-jarige zuster Hildegard doodschieten, en daarna zelfmoord plegen. De aanleiding was dat zowel Krantz als Stephan een relatie hadden met Hildegard, maar daarbij speelde dat Scheller ongelukkig verliefd was op Stephan.

Günther Scheller deed uren later zoals afgesproken: in het huis van zijn ouders, die afwezig waren, schoot hij Hans Stephan dood, maar kort daarna pleegde hij zelfmoord. Paul Krantz vervulde zijn deel van het zelfmoordpact niet. Hij werd wegens wapenbezit tot drie weken cel veroordeeld en vrijgesproken van medeplichtigheid aan doodslag.

Krantz (1909-1983) ging Duitse taal- en letterkunde studeren en koos voor een carrière als schrijver; daarvoor gebruikte hij het pseudoniem Ernst Erich Noth. In zijn eerste boek, "Die Mietskaserne" (1931) verwerkte hij de Steglitzer scholierentragedie. Zijn boek werd in 1933 echter als 'undeutsch' verboden, en ook werd de auteur verboden te promoveren. Hij emigreerde naar Frankrijk, waar hij in het Frans begon te publiceren, en wist in 1941 naar Amerika te ontkomen, waar hij aanvankelijk directeur was van de Duitstalige radiouitzendingen van NBC en later hoogleraar moderne talen. In 1963 keerde hij terug naar Europa, waar hij eveneens aan verschillende Franse en Duitse universiteiten lesgaf.

De Steglitzer scholierentragedie was aanleiding voor verschillende films, de eerste twee beide onder de titel "Geschminkte Jugend" (1929 en 1960); de derde was "Was nützt die Liebe in Gedanken" (2004) naar de roman "Der Selbstmörder-Klub" (1999) van Arno Meyer zu Küingdorf.


</doc>
<doc id="1676890" url="https://nl.wikipedia.org/wiki?curid=1676890" title="Trazodon">
Trazodon

Trazodon is een psychofarmacon met sedatieve en antidepressieve werking. Het middel werd ontwikkeld door het Italiaanse bedrijf "Angelini Francesco" in de jaren 1960 en is sinds 1972 internationaal op de markt. Het wordt nu door verschillende bedrijven verkocht onder een veelvoud van merknamen.

Trazodon is een serotonine-heropnameremmer, maar het behoort niet tot de selectieve serotonine-heropnameremmers (SSRI's) die van meer recente datum zijn.

Het middel wordt voorgeschreven bij depressie en vooral bij depressies die gepaard gaan met slapeloosheid en angst. De werking treedt pas twee tot vier weken op nadat men begonnen is met het innemen ervan, en om te vermijden dat de depressiviteit terugkeert moet men het nog een half jaar tot een jaar blijven gebruiken.

Wanneer Trazodon gecombineerd wordt met middelen uit de SSRI-groep verhoogt het risico op het serotoninesyndroom, met symptomen als verwardheid, bibberen, koorts en zweten.


</doc>
<doc id="1677219" url="https://nl.wikipedia.org/wiki?curid=1677219" title="Intra-uteriene inseminatie">
Intra-uteriene inseminatie

Intra-uteriene inseminatie (afgekort: IUI) is een voortplantingstechniek waarbij opgewerkte zaadcellen kunstmatig in de baarmoeder worden ingebracht. Een IUI kan de kans op zwangerschap verhogen doordat op het juiste moment in de menstruele cyclus de meest beweeglijke zaadcellen van de man in hoge concentratie dicht bij de vrijgekomen eicel worden gebracht.

De IUI is vaak de eerste fertiliteitsbehandeling die wordt toegepast, wanneer een vrouw niet langs de natuurlijke weg zwanger wordt. IUI is waarschijnlijk de meest toegepaste vruchtbaarheidsbehandeling in Nederland.

Een mogelijke oorzaak van het uitblijven van zwangerschap langs natuurlijke weg is dat de slijmprop in de baarmoederhals voor het sperma ondoordringbaar blijft. De baarmoederhals produceert te weinig of vijandig slijm, waardoor de zaadcellen niet de baarmoeder in kunnen zwemmen. Wanneer dit het geval is kan IUI uitkomst bieden, omdat bij IUI de zaadcellen kunstmatig voorbij de slijmprop wordt ingebracht.

Een andere indicatie voor IUI is verminderde kwaliteit van het zaad. In dit geval zijn er te weinig beweeglijke zaadcellen of naar verhouding te veel zaadcellen met abnormale vorm. Door het opwerken van het zaad en het kunstmatig inbrengen in de baarmoeder zijn er mogelijk minder zaadcellen nodig om toch een zwangerschap te veroorzaken.

Vaak wordt IUI ook zonder specifieke indicatie toegepast, dus bij onbegrepen verminderde vruchtbaarheid.

Een voorwaarde voor het slagen van een IUI behandeling is dat de eileiders van de vrouw doorgankelijk zijn. Voorafgaan aan IUI wordt daarom eerst gekeken of de menstruatiecyclus regelmatig is en of er elke maand een eisprong optreedt. Soms wordt een HSG (baarmoederfoto) en/of een laparoscopie (kijkoperatie) uitgevoerd om te zien of de eileiders goed doorgankelijk zijn, en of er geen endometriose is. Zie voor meer informatie de pagina over gynaecologisch onderzoek.

Een tweede voorwaarde voor het slagen van IUI is dat het sperma voldoende kwaliteit heeft, daarom wordt ook dat onderzocht aan de hand van een semenanalyse.

Soms wordt een samenlevingstest (post-coïtumtest) gedaan om de kwaliteit van het baarmoederslijm te bekijken en te onderzoeken of de zaadcellen van de man in het slijm kunnen overleven. De voorspellende waarde van een samenlevingstest wordt echter sterk in twijfel getrokken: er zijn meerdere onderzoeken waarin wordt aangetoond dat een samenlevingstest weinig voorspellende waarde heeft (en vaak wel stress geeft).

Met LH-urinetesten of door een vaginale echoscopie wordt het moment van de eisprong (ovulatie) vastgesteld. Op de dag van de verwachte ovulatie wordt met een injectiespuitje en een speciale katheter het al of niet opgewerkte sperma (bij opgewerkt sperma is het zaadvocht verwijderd) in de baarmoederholte of baarmoedermondkanaal gebracht. Soms wordt één of twee dagen na de inseminatie nog een controle-echo gemaakt, om te kijken of de eisprong heeft plaatsgevonden.

Is het sperma van de man van redelijke tot goede kwaliteit, dan wordt "Kunstmatige Inseminatie sperma Echtgenoot", (meestal afgekort tot KIE) toegepast, met al of niet opgewerkt sperma. Als er helemaal geen levende zaadcellen in het sperma van de man aanwezig zijn, of als een vrouw zwanger wil worden maar geen mannelijke partner heeft, kan sperma van een zaaddonor gebruikt worden (Kunstmatige Inseminatie Donorsperma, meestal afgekort tot KID).

Een IUI-behandeling kan bij de vrouw op twee manieren gebeuren:


Bij een gestimuleerde IUI-behandeling neemt de vrouw ovulatiestimulerende medicijnen om de follikels (eiblaasjes) te laten groeien. Dit kan op twee manieren:


Net als bij een ivf-behandeling begint het stimuleren van de follikelgroei gewoonlijk op dag 3 van de menstruele cyclus en duurt gewoonlijk tussen de 10 en 18 dagen. Gedurende deze tijd doet een arts regelmatig een echografie van de eierstokken en baarmoeder, om te zien of de follikels in het juiste tempo rijpen, en of het baarmoederslijmvlies voldoende dik is. Wanneer blijkt dat er meer dan 3 follikels rijp aan het worden zijn, dan wordt gewoonlijk de IUI-behandeling afgebroken, omdat de kans op meerlingen dan vrij groot is. In sommige gevallen wordt bij meer dan 3 rijpende follikels toch doorgezet, afhankelijk van de voorgeschiedenis en leeftijd van de vrouw. Aan een oudere vrouw, met slechte kwaliteit eicellen en meerdere mislukte fertiliteitsbehandelingen achter de rug, is het immers erg moeilijk uit te leggen dat ze een grote kans zal hebben op het krijgen van een meerling.

Als uit echo's blijkt dat de follikel(s) groot genoeg zijn, dan wordt de eisprong opgewekt met behulp van een HCG-injectie (bijvoorbeeld Pregnyl). Omdat - in tegenstelling tot gemeenschap - de inseminatie vaak maar één keer per maand kan worden toegepast en de eicel een beperkte levensduur heeft, is het voor het succes van de behandeling cruciaal dat de inseminatie op het meest vruchtbare moment plaatsvindt. De eisprong is te verwachten ongeveer 36-40 uur na de HCG-injectie.

Wanneer IUI in een natuurlijke menstruatiecyclus wordt toegepast, neemt de vrouw geen hormooninjecties. Dit is minder belastend dan IUI in een gestimuleerde cyclus.

Ook bij IUI in een natuurlijke cyclus wordt vaak de follikelgroei bijgehouden door het regelmatig uitvoeren van vaginale echo's.

Het tijdstip van ovulatie wordt bepaald door een echo, of met een urine test waarin het LH (luteïniserend-hormoon)gehalte gemeten wordt. Een verhoogde LH-concentratie in de urine wijst op de aankomende ovulatie. Het is echter ook mogelijk om de eisprong op te wekken met behulp van een HCG injectie, op dezelfde manier als hierboven beschreven.

Onderzoek wijst uit dat het zwangerschapspercentage na een gestimuleerde IUI-behandeling iets hoger ligt dan na behandeling in de natuurlijk cyclus. Echter, een gestimuleerde behandeling brengt meer stress met zich mee, omdat de vrouw zich dagelijks hormooninjecties moet toedienen. Ook is er een grotere kans op meerlingen. Ten slotte bestaat een kleine kans op het optreden van het Ovarieel Hyperstimulatie Syndroom .

Uit een onderzoek door het Fertiliteit centrum Elisabeth Ziekenhuis Tilburg blijkt dat de kans van slagen van een IUI-behandeling sterk afhankelijk is van de onderliggende oorzaak. Zoals te verwachten, is de kans op een geslaagde IUI poging het kleinst bij geblokkeerde eileiders ('tubapathologie'; 3,4%) en ernstige endometriose (4.8%). Het meest kansrijk is IUI wanneer de oorzaak ligt in de hormonale huishouding bij de vrouw ('hormonale factor'; 18.3%). Dit is waarschijnlijk te verklaren doordat deze vrouwen een gestimuleerde behandeling hebben ondergaan, waarbij de stimulatie de hormoonhuishouding tijdelijk heeft hersteld. Ook als de oorzaak ligt bij een verminderde kwaliteit van het zaad ('andrologische factor') dan is de kans op slagen relatief groot (15.3%).

Uit hetzelfde onderzoek blijkt dat ook de leeftijd van de vrouw een belangrijke factor bij voor het slagen van een IUI behandeling. De grootste kans op slagen is bij vrouwen van 28-29 jaar (19%), afnemend tot rond 5% bij vrouwen van 40 jaar of ouder.

Het aantal beweeglijke zaadcellen blijkt ook invloed te hebben op de kans op succes. Bij minder dan 1 miljoen opgewerkte zaadcellen (dit is het aantal goed mobiele zaadcellen dat overblijft na opwerking) is de kans op succes het laagst (5.8%), oplopend naar 18,6% bij 5-10 miljoen opgewerkte zaadcellen. Vreemd genoeg neemt de kans weer wat af als er meer dan 10 miljoen opgewerkte zaadcellen zijn.

Uit een onderzoek blijkt dat bij stellen met onverklaarde onvruchtbaarheid of stellen waarbij de man verminderd vruchtbaar was, de kans op zwangerschap per ongestimuleerde IUI-poging 7.4% was, en per gestimuleerde IUI poging 8.7%. Bij soortgelijke stellen die een IVF-behandelingen ondergingen was de kans op zwangerschap per IVF-cyclus 12.4% .

Sinds 2006 kent Nederland een nieuw zorgstelsel bestaande uit een basisverzekering en aanvullende verzekeringen. Vanaf 1 augustus 2008 worden IUI behandelingen onbeperkt vergoed vanuit het basispakket, zowel de onderzoeks- en specialistenkosten als de medicatie.




</doc>
<doc id="1677735" url="https://nl.wikipedia.org/wiki?curid=1677735" title="Achterlijfspunt">
Achterlijfspunt

De achterlijfspunt is het achterste deel van het lichaam van geleedpotigen. In de praktijk gaat het meestal om insecten. De lengte van insecten wordt altijd gemeten vanaf de voorzijde van de kop tot de achterlijfspunt, waarbij eventuele uitsteeksels niet mee worden gemeten, zoals vleugels, achterlijfsaanhangsels of een legbuis bij vrouwtjes. 


</doc>
<doc id="1677741" url="https://nl.wikipedia.org/wiki?curid=1677741" title="Achtervleugel">
Achtervleugel

De achtervleugel is een term die in de biologie gebruikt wordt voor de twee achterste van de vier vleugels van een insect. De achtervleugel is aan het lichaam gehecht aan de metathorax, het achterste deel van het borststuk. 

Veel insecten, zoals gaasvliegen, libellen, vliesvleugeligen, cicaden en vlinders, hebben zowel voor- als achtervleugels om mee te vliegen. Andere insecten zoals kevers vliegen alleen met de achtervleugels, de voorvleugels op het tweede segment zijn verhard en dienen in rust ter bescherming van de achtervleugels. 

Bij de tweevleugeligen (vliegen en muggen) zijn de achtervleugels gereduceerd tot stompjes (halters) waarvan wordt aangenomen dat ze een stabilisatiefunctie hebben, vergelijkbaar met een gyroscoop.

In de luchtvaart wordt de term achtervleugel gebruikt voor één van de vleugels van een vliegtuig, in deze betekenis wordt de achtervleugel wel aangeduid met stabilo.


</doc>
<doc id="1678125" url="https://nl.wikipedia.org/wiki?curid=1678125" title="Plat blaasjeskruid">
Plat blaasjeskruid

Plat blaasjeskruid ("Utricularia intermedia", synoniem: "Utricularia media") is vleesetende, overblijvende waterplant, die behoort tot de blaasjeskruidfamilie. De plant komt van nature voor in Europa, Azië en Noord-Amerika. In Nederland staat de soort op de Nederlandse Rode lijst van planten als zeer zeldzaam en matig afgenomen. In België is de plant beschermd waar het als bedreigt voorkomend op de Vlaamse Rode Lijst van planten staat. Het aantal chromosomen is n=22.

De stengels van de plant kunnen 10-50 cm lang worden. De plant is ondergedoken (submers). De wortels zweven in het water. De tere plant vormt witachtige grondloten en waterloten met groene bladeren. Het lichtgroene, veerdelige blad heeft draadvormige slippen, die gaafrandig zijn en een plotseling in een stekelhaar overgaande top hebben. Aan de top zitten aan weerszijden 4-12 stekelhaartjes. Alleen aan de witachtige grondloten zitten blaasvormige aanhangsels, de vangblaasjes. De plant vormt overwinteringsknoppen, turions.

Plat blaasjeskruid bloeit van juli tot in augustus met gele, boven het water uitstekende, 9-14 mm grote Bloemen, maar bloeit echter zeer zelden. Het gehemelte heeft donkerpaarse strepen. De bloem heeft een kegelvormige spoor, die bijna even lang is als de onderlip. De bloeiwijze is een tros met 2-4 bloemen.

De vrucht is een ronde doosvrucht, maar wordt in Nederland bijna nooit gevormd.

Met de vangblaasjes worden kleine kreeftachtigen en waterinsecten gevangen. In de vangblaasjes heerst een vacuüm en als een diertje de haartjes op het blaasje aanraakt springt deze open en zuigt het omringende water met daarin het prooidiertje naar binnen. Vertering van de prooi duurt, afhankelijk van de grootte, twaalf minuten tot twee uur. Na de vertering transporteren speciale cellen het voedselrijke water de stengel in, waarbij tegelijkertijd het vacuüm in het blaasje wordt hersteld.
De plant komt voor in matig voedselarm, zwak zuur water in trilveenmoerassen en heidevennen.





</doc>
<doc id="1678458" url="https://nl.wikipedia.org/wiki?curid=1678458" title="Het LangeLand Ziekenhuis">
Het LangeLand Ziekenhuis

Het LangeLand Ziekenhuis (handelsnaam van stichting 't Lange Land Ziekenhuis) is een algemeen en het enige ziekenhuis in de Nederlandse stad Zoetermeer. Het is genoemd naar de in 1767 drooggelegde polder 't Lange Land en is gevestigd in De Leyens, het noordoostelijke deel van de wijk Buytenwegh De Leyens. Het LangeLand Ziekenhuis is een volwaardig basisziekenhuis, met onder meer een afdeling intensieve zorg, spoedeisende hulp en geboortezorg. Het vervult daarmee een kernfunctie in de gezondheidszorg, zowel voor de stad als voor de directe omgeving. Om het ziekenhuis mogelijk te maken werd het Haagse Bethlehemziekenhuis gesloten en het werk in Zoetermeer voortgezet. Het ziekenhuis heeft een opnamecapaciteit van 220 bedden en uitgebreide poliklinische en dagbehandelingsvoorzieningen. Bij de start had het een omvang van circa 21.000 m² bvo.

De eerste paal voor Het LangeLand Ziekenhuis werd geslagen op 14 december 1985. Het werd op 6 april 1988 in gebruik genomen. Na de moeilijke eerste tien jaar van zijn bestaan heeft Het LangeLand Ziekenhuis zijn bedrijfsvoering economisch doelmatig ingericht. Pas in 2005 werd de beddenerkenning van Het LangeLand Ziekenhuis verhoogd tot het toen werkelijk aanwezige aantal van 243 en het aantal normatieve m² tot 22.059. Desondanks waren er bouwkundige uitbreidingen in 1997, 1999, 2001, 2003, 2004 en 2005, en een gestage uitbreiding van de medische staf. De laatste uitbreidingen waren de nieuwbouw van de SEH (de afdeling spoedeisende hulp) en operatiekamers en het samen met de Regionale Huisartsen Vereniging opzetten van een huisartsenpost in het ziekenhuis. In december 2008 heeft men in samenwerking met het HagaZiekenhuis een dialyse-afdeling opgezet.

In de periode 2011/2012 werd het zorgprofiel van het ziekenhuis, na financiële problemen, opnieuw vormgegeven. De samenwerking met de ziekenhuizen uit de zogenaamde 'Coöperatie' (het Groene Hart Ziekenhuis, het MCHaaglanden en het Bronovo) droeg hieraan bij. De bedoeling was samen met deze ziekenhuizen een coöperatie te vormen met als doel om in de regio een volledig en kwalitatief zorgpakket te kunnen (blijven) bieden. Anno 2013 is de samenwerking formeel beëindigd en koos het ziekenhuis voor de MC groep van Loek Winter als beoogd samenwerkingspartner.
Daarna is nog een optie onderzocht met zorgorganisatie Fundis, momenteel is een aansluiting in voorbereiding met de Reinier Haga Groep. Inmiddels schrijft het ziekenhuis alweer een aantal jaren zwarte cijfers.


</doc>
<doc id="1678506" url="https://nl.wikipedia.org/wiki?curid=1678506" title="Bethlehemziekenhuis">
Bethlehemziekenhuis

Het rooms-katholieke ziekenhuis Bethlehem was gesitueerd op de hoek van de Melis Stokelaan 1185 en de Vrederustlaan 180 in de Nederlandse stad Den Haag.

Daarvoor stond de Bethlehemkliniek aan de Prinsessegracht 8.

Het Bethlehemziekenhuis werd in 1967 of 1968 geopend na de sluiting van de Bethlehemkliniek.

Het ziekenhuis raakte in de jaren tachtig in de problemen. De oplossing daarvoor werd uiteindelijk gevonden in een algehele overname van de medisch specialisten, personeel en inventaris door 't Lange Land Ziekenhuis in Zoetermeer. Volgens het destijds geldende EVI-regiem (Exploitatie Verlagend Initiatief) had het op dat moment 180 bedden.


</doc>
<doc id="1678689" url="https://nl.wikipedia.org/wiki?curid=1678689" title="Indapamide">
Indapamide

Indapamide is een diureticum (plasmiddel) en wordt voorgeschreven voor de behandeling van hypertensie (hoge bloeddruk). Het middel bevordert de uitscheiding van water en zouten via de nieren, wat een bloeddrukverlagend effect heeft. Het is sinds ca. 1974 op de markt en wordt verkocht onder de merknamen "Fludex", "Natrilix", "Pretanix" en "Tertensif" door Les Laboratoires Servier uit Frankrijk, en als generisch geneesmiddel door verschillende andere bedrijven.

Het is een "thiazide-achtig" diureticum. De chemische structuur gelijkt wel op die van de thiazidediuretica, maar indapamide heeft geen thiazidering in de molecuulstructuur en slechts één sulfonamidegroep; thiazidediuretica zoals hydrochloorthiazide hebben er twee.



</doc>
<doc id="1678906" url="https://nl.wikipedia.org/wiki?curid=1678906" title="Pencycuron">
Pencycuron

Pencycuron (ISO-naam) is een niet-systemisch fungicide. Het is een fenylureumderivaat. Het wordt hoofdzakelijk gebruikt tegen lakschurft ("Rhizoctonia solani") bij aardappelen. Het is een preventief en langdurig werkend middel en kan al tijdens de winter op aardappelpootgoed versproeid worden. Het is ook werkzaam tegen Rhizoctonia-ziekte en "Pellicularia"-schimmels bij rijst, suikerbieten of groenten. Het remt de mitose (kerndeling) en de celdeling van de schimmels.

Pencycuron is ontwikkeld door het Japanse bedrijf Nihon Tokushu Noyaku Seizo K.K., dat in 1992 Nihon Bayer Agrochem werd. Er zijn naast Bayer ook andere producenten van pencycuron op de markt. Merknamen zijn onder meer "Monceren" (Bayer), "Tubercare" (Agrichem), "Curon" (Globachem) en "Certis Pencycuron".

De Europese Commissie heeft in 2008 beslist om pencycuron niet op te nemen in de lijst van gewasbeschermingsmiddelen die de lidstaten van de Europese Unie kunnen erkennen; dit omdat de oorspronkelijke aanvrager (Bayer) zijn steun voor de opneming van de stof vrijwillig had ingetrokken. De bestaande erkenningen moesten ten laatste op 31 december 2010 ingetrokken worden. Lidstaten konden toelaten dat bestaande voorraden nog tot 31 december 2011 werden gebruikt. Er is in 2008 wel een nieuwe registratieaanvraag gedaan voor pencycuron.




</doc>
<doc id="1679546" url="https://nl.wikipedia.org/wiki?curid=1679546" title="Diethofencarb">
Diethofencarb

Diethofencarb (ISO-naam) is een fungicide. Het is werkzaam tegen gloeosporiumrot en grauwe schimmel ("Botrytis"-rot) op appel- en perenbomen of wijnstokken.

Diethofencarb kan gebruikt worden tegen schimmelstammen die resistent zijn tegen benzimidazolen. Om resistentievorming te vermijden wordt het gebruikt samen met of afwisselend met een anti-botrytisfungicide met een andere werking.

Het fungicide is ontwikkeld door Sumitomo Chemical Company uit Japan (merknaam "Powmyl"). "Sumico" is een product met de twee werkzame stoffen carbendazim (een benzimidazool) en diethofencarb. Kenogard uit Spanje, een dochtermaatschappij van Sumitomo Chemical, verkoopt het onder de merknaam "Sumifol D". De octrooibescherming van het product is inmiddels voorbij.

De Europese Commissie besliste in 2008 om diethofencarb niet op te nemen in de lijst van gewasbeschermingsmiddelen die de lidstaten van de Europese Unie kunnen erkennen; dit omdat de oorspronkelijke aanvrager zijn steun voor de opneming van de stof vrijwillig had ingetrokken. De beslissing heeft niets te maken met de eventuele schadelijkheid van de stof. De bestaande erkenningen moesten ten laatste op 31 december 2010 ingetrokken worden. Lidstaten konden toelaten dat bestaande voorraden nog tot 31 december 2011 werden gebruikt. In België is één product op basis van diethofencarb erkend: "Frugico" van Globachem.




</doc>
<doc id="1680025" url="https://nl.wikipedia.org/wiki?curid=1680025" title="Valsartan">
Valsartan

Valsartan (INN) is een geneesmiddel dat behoort tot de angiotensine II-receptorantagonisten (AIIRA's). Het wordt gebruikt voor de behandeling van hypertensie (hoge bloeddruk). Andere AIIRA's zijn candesartan, eprosartan, losartan, olmesartan, tasosartan, telmisartan en irbesartan.

Angiotensine II is een stof die bloedvaten doet vernauwen, waardoor de bloeddruk stijgt. Valsartan blokkeert het effect van angiotensine II, waardoor de bloedvaten verwijden en de bloeddruk daalt.

In zuivere toestand is valsartan een wit of bijna wit, hygroscopisch poeder. Het is bijna onoplosbaar in water maar wel oplosbaar in watervrije ethanol.

Valsartan wordt door Novartis verkocht onder de merknaam "Diovan". Het werd ontwikkeld door Ciba-Geigy, dat later in Novartis opging, en is sinds 1996 internationaal op de markt.

Er zijn ook geneesmiddelen die valsartan bevatten samen met een ander bloeddrukverlagend middel, zoals het diureticum hydrochloorthiazide (merknamen o.a. "Diovan Comp") of de calciumkanaalblokker amlodipine ("Exforge", "Dafiro", "Imprida", "Copalia", alle van Novartis).



</doc>
<doc id="1680222" url="https://nl.wikipedia.org/wiki?curid=1680222" title="Hofje de Poth">
Hofje de Poth

Hofje de Poth is een hofje aan de Coninckstraat in de Utrechtse stad Amersfoort.

In de tweede helft van de 14e eeuw was er een aantal leken in Amersfoort dat zichzelf 'Broederschap van de Heilige Geest' noemde. Deze broederschap handelden volgens de Zeven Werken van Barmhartigheid en gaven zorg aan zieken (waaronder pestlijders) en gaven 'arme thuyssittende' wekelijk eigen gebakken brood, boter en andere producten van eigen landerijen rondom Amersfoort. Deze 'proven' voor de 'proveniers' werden in de volksmond 'de Poth' genoemd, waardoor de broederschap bekend werd als 'de Pothbroeders'. Op meerdere plaatsen is dit symbool in Amersfoort te herkennen, onder andere in het gewelf van de Sint-Joris, gevelstenen, boven de poort aan de Coninckstraat en op een schilderij van Paulus Bor boven de haard in de huidige regentenkamer. Deze naam wordt in een oorkonde van Amersfoort uit 1447 voor het eerst genoemd. Rond 1525 verhuisde de broederschap vanaf de Heilige Geestkapel, in de Langestraat, waar nu de Lutherse Kerk staat, naar het terrein waar De Poth zich nu altijd nog bevindt. Dit lag buiten de oudere stadsmuur in een gebied dat al veel langer bekendstond als de "Pothof".

In de 16e eeuw kwamen de Celzusters, die in Amsterdam in financiële problemen waren gekomen, op het terrein van De Poth wonen. Zij verbleven enkele tientallen jaren in de Celzusterenkamer, het oudste deel van het Provenhuis of Hoofdgebouw en verpleegden voornamelijk mensen die leden aan de pest in het Pesthuis en de pesthuisjes op het terrein. Leegstaande pesthuisjes werden gratis beschikbaar gesteld voor oudere mensen die geen dak boven hun hoofd hadden. Dat was het begin van het bouwen van kleine woningen op het terrein in de periode eind 19e begin 20e eeuw. Daarmee kreeg het complex van Hoofdgebouw, Sint-Rochuskapel (1500) en uiteindelijk 48 woningen het karakter van een hofje. De naam van het broederschap veranderde in het begin van de 17e eeuw in 'College van Regenten', waarvan vele bekende Amersfoorters deel uitmaakten, zoals de genoemde kunstschilder Paulus Bor, Jorden van der Maath en De Beer Poortugael. De Poth wordt nog altijd door regenten beheerd en bestuurd. Tot 1975 werd er in het hofje ook nog wekelijks brood uitgedeeld.

Het hofje is met zijn lange geschiedenis een van de oudste en - met 48 huisjes voor minderbedeelde oudere Amersfoorters - een van de grootste hofjes van Nederland.

Een groot deel van het hoofdgebouw komt nog uit de tijd dat de broeders er kwamen wonen. Ook de Sint Rochuskapel komt uit de 16e eeuw. Aan de voorkant van het hoofdgebouw staat het huis van de binnenvader, dat oorspronkelijk uit de 18e eeuw komt. De 49 kleine woningen die bij De Poth horen zijn aan het eind van de 19e eeuw gebouwd, toen het huidige hofje ontstond. 

De woningen worden nog steeds gebruikt voor oudere mensen die weinig geld en inkomen hebben. De stichting "Armen De Poth" stelt zichzelf hiernaast het doel om de hof te 
behouden en onderhouden.


</doc>
<doc id="1680531" url="https://nl.wikipedia.org/wiki?curid=1680531" title="Creatinekinase">
Creatinekinase

Creatinekinase (CK), vroeger ook wel creatinefosfokinase (CPK) genoemd, is een enzym dat met name voorkomt in organen die veel energie gebruiken, alwaar het een rol speelt in de regeneratie van creatinefosfaat. Bij deze omzetting van creatine naar creatinefosfaat wordt adenosinedifosfaat (ADP) gevormd uit adenosinetrifosfaat (ATP). Deze reactie is reversibel en dus kan ATP, de universele "brandstof" van lichaamscellen, met behulp van creatinekinase gegenereerd worden uit creatinefosfaat en ADP. Het zijn met name de spiercontractie en het transport van ionen die relatief veel energie vergen en dit mechanisme als energiereservaat gebruiken. Bij gezonde mensen geraakt er altijd CK in het bloed. Hoeveel dit is hangt af van hoeveel CK er in het weefsel is, dit is bij mannen in de regel meer dan bij vrouwen, en de mate van weefselschade.

In de medische praktijk zijn er twee toepassingen van creatinekinase. Door de hoge activiteit van het enzym in spierweefsel, wordt de meting van creatinekinase activiteit in bloed verricht om spierschade of een verhoogde spierafbraak vast te stellen of uit te sluiten. Bij spierschade of verhoogde spierafbraak raakt de activiteit van CK in het bloed verhoogd.

Voorbeelden waarbij het creatinekinase sterk gestegen kan zijn, zijn spierziekten zoals de ziekte van Duchenne en de spierdystrofie van Becker. Ook wordt een stijging van het CK vaak gezien bij patiënten met een catatonie. Daarnaast kan als bijwerking van statines (cholesterolverlagers) spierschade ontstaan met een verhoging van het CK. Om onderscheid te kunnen maken naar het orgaan waar het enzym vandaan komt, kan men creatinekinase-iso-enzymen bepalen bij verhoogde CK-activiteiten in bloed.

Creatinekinase in het bloed is voornamelijk een dimeer dat een specifieke structuur heeft afhankelijk van zijn herkomst. Zo wordt in de diagnostiek onderscheid gemaakt tussen, "BB", "MB" en "MM" CK iso-enzymen. Hierbij staat B voor de hersenen (brain) en M voor de spieren (muscle). BB bepaling duidt op letsel specifiek in de hersenen of andere organen die veel B iso-enzym bevatten, MB op letsel specifiek aan het hart en MM specifiek op letsel van skeletspierweefsel. Een mogelijke vuistregel hierbij is een algemene (grove) regel die stelt dat een verhouding van CK-MB over totaal CK groter dan 0,06 indicatief is voor een acuut myocardinfarct, terwijl een verhouding lager dan 0,06 indicatief kan zijn voor 'meer banale' schade aan dwarsgestreept spierweefsel (rabdomyolyse). Algemeen wordt aangenomen dat een verhouding van 0,06 een goede referentie is bij gezonde individuen, hoewel deze ratio sterk onderhevig is aan bijvoorbeeld etnische afkomst en fysieke activiteit. Wanneer door omstandigheden (voornoemde factoren of fouten in afname of analyse ...) een verhouding van meer dan 0,25 bekomen wordt, is interpretatie van de verhouding niet wenselijk, omdat deze in dergelijke gevallen te wijten kan zijn aan andere oorzaken dan eigenlijke spierpathologie.

Een tweede toepassing betreft de functie van CK in de cel. Hoge CK activiteit in de cel is geassocieerd met hoge bloeddruk. Hoge activiteit van CK in de cel zorgt voor een grotere energetische capaciteit voor spiercontractie, inclusief contractiliteit van de bloedvaten, en dit leidt tot hoge bloeddruk. CK is hierdoor de belangrijkste voorspeller van hoge bloeddruk, meer nog dan leeftijd, overgewicht of geslacht.


</doc>
<doc id="1681001" url="https://nl.wikipedia.org/wiki?curid=1681001" title="Penconazool">
Penconazool

Penconazool (ISO-naam) is een fungicide uit de grote groep van triazolen of conazolen, waartoe onder meer ook difenoconazool, epoxiconazool, metconazool, propiconazool, prothioconazool, tebuconazool en triticonazool behoren. De zuivere stof is een wit poeder, dat moeilijk oplosbaar is in water.

Penconazool werd rond 1983 geïntroduceerd door Ciba-Geigy. Het is het actieve bestanddeel van "Topaz" of "Topas" (Syngenta), dat gebruikt wordt tegen echte meeldauw op druiven en andere teelten. "Topaz" en "Topenco" (Globachem) zijn in België erkend voor gebruik op appelbomen en aardbeien.

De Europese Commissie heeft penconazool in juli 2009 opgenomen in de lijst van gewasbeschermingsmiddelen die in de Europese Unie kunnen erkend worden.

De acute toxiciteit van penconazool is matig. De stof is ook niet irriterend voor ogen of huid. De stof blijkt niet genotoxisch of carcinogeen te zijn. Bij dierproeven zijn er wel effecten op de ontwikkeling van de foetus geconstateerd bij toediening van hoge doses penconazool.




</doc>
<doc id="1681236" url="https://nl.wikipedia.org/wiki?curid=1681236" title="Ashwaganda">
Ashwaganda

Ashwaganda ("Withania somnifera") is een plantensoort uit het geslacht "Withania". De soort kan tot anderhalve meter hoog groeien (struik) en komt in heel Afrika, het Middellandse Zeegebied, Zuid-Azië en Mauritius voor. In de traditionele Indiase kruidenheelkunde van de Ayurveda speelt ashwagandha een belangrijke rol als afrodisiacum vanwege de libidoverhogende werking.

De wortels van de struik bevatten diverse alkaloïden zoals anaferine, anahygrine, cuscohygrine, whitaferine A en whitasomniferanolide. Ze bevatten bovendien de actieve bestanddelen van ashwaganda:
withanoliden. Deze bestanddelen zijn steroïden en lijken qua werking op het hoofdbestandeel van Panax ginseng. Daarom wordt ashwaganda ook wel Indiase ginseng genoemd.

Ashwaganda zou een rustgevende werking hebben. Daarnaast zou het kruid een algemene versterkende en ontstekingsremmende werking hebben; volgens dieronderzoek zou het libido bij ratten onderdrukt worden.

Bij gebruik van ashwaganda kan verslaving optreden. De betekenis van ashwaganda voor de Ayurvedische wereld kan vergeleken worden met de werking van ginseng zoals deze wordt toegepast in de Chinese geneeskunde. Het gebruik bevordert de fysieke prestaties en kan als tonicum bij slapeloosheid worden ingezet. Daarnaast kan ashwaganda worden ingezet voor de behandeling van artritis.


</doc>
<doc id="1682281" url="https://nl.wikipedia.org/wiki?curid=1682281" title="Syndroom van Ellis-Van Creveld">
Syndroom van Ellis-Van Creveld

Het syndroom van Ellis-Van Creveld is een zeldzame genetische afwijking aan het skelet.

Het betreft veel verschillende afwijkingen inclusief post-axiale polydactylie, aangeboren hartafwijkingen (meest voorkomend een atriumseptumdefect), pre-natale tandvorming, vingernagel-dysplasie, dwerggroei, korte ribben, schisis en misvorming van de polsbeentjes (vergroeiing van het os hamatum en os capitatum).

Het syndroom van Ellis-Van Creveld is dikwijls het gevolg van het stichtereffect in een geïsoleerde menselijke populatie, zoals die van de amish en sommige bewonerspopulaties op kleine eilanden. Ofschoon relatief zeldzaam komt deze afwijking vaker voor in populaties met een stichtereffect door het gebrek aan genetische variabiliteit. Het syndroom vererft autosomaal recessief. Dat wil zeggen dat beide ouders drager van het recessieve gen moeten zijn wil een nakomeling deze afwijking kunnen krijgen.

Het syndroom van Ellis-Van Creveld wordt zowel door een mutatie in het "EVC"-gen veroorzaakt als door een mutatie in het niet homologe gen, "EVC2", dat dicht bij het EVC-gen ligt in een kop-kop configuratie. Door positioneel klonen is het gen geïdentificeerd. Het EVC-gen ligt op de korte arm van chromosoom 4. De functie van een niet gemuteerd EVC-gen is op dit moment nog niet duidelijk.

De afwijking werd voor het eerst beschreven door Richard W. B. Ellis (1902-1966) uit Edinburgh en Simon van Creveld (1895-1971) uit Amsterdam. Ze hadden allebei een patiënt met dit syndroom, wat ze ontdekten toen ze eind jaren dertig van de twintigste eeuw samen in de trein zaten op weg naar een conferentie over kindergeneeskunde in Engeland. Een derde patiënt werd beschreven door L. Emmett Holt, Jr. en Rustin McIntosh in een boek over pediatrie (Holt and McIntosh, 1933) en was opgenomen in een publicatie van Ellis en Van Creveld (1940). 

McCusick "et al." (1964) ging na het onderzoek naar de Amishpopulatie verder en vond de grootste in kaart te brengen afstamming in de ingeteelde, religieuze isolatie, de "Old Order Amish", in Lancaster County Pennsylvania.


</doc>
<doc id="1682366" url="https://nl.wikipedia.org/wiki?curid=1682366" title="Bikonta">
Bikonta

De Bikonta vormen een supergroep van de Eukaryota. Deze is voorgesteld door de Engelse bioloog Thomas Cavalier-Smith, die de eukaryoten verdeelde in Bikonta en Unikonta. Bikonta bevatten een simpelere celkern dan de Unikonta en hebben twee flagella in plaats van een. De onderverdeling van eukaryoten in Bikonta en Unikonta is niet algemeen aanvaard.

Behalve twee flagella hebben alle Bikonta gemeen dat ze een fusiegen bezitten dat een enzym codeert dat de aanmaak van zowel thymidylaatsynthase (TS) als dihydrofolaatreductase (DHFR) regelt. In Unikonta worden de twee stoffen door apart gecodeerde enzymen aangemaakt.

Een hypothese is dat alle Opisthokonta (dieren, schimmels en verwante groepen) en Amoebozoa afstammen van de Unikonta, terwijl de Archaeplastida (planten en verwante groepen), Excavata, Rhizaria en Chromalveolata afstammen van de Bikonta (eukaryotisch organismen met twee flagellen) en misschien ook Apusozoa die meestal als "incertae sedis" worden beschouwd.

De onderlinge verwantschappen tussen Bikonta zijn onduidelijk. Cavalier-Smith brengt de Excavata en Rhizaria in de clade Cabozoa en de Archaeplastida en Chromalveolata in de clade Corticata onder, maar volgens andere opvattingen vormen de Rhizaria en Chromalveolata samen een clade.

Onderstaand cladogram toont de positie van de clade (eventueel supergroep) van de "Bikonta", van de zustergroepen van de afstammende supergroepen.


</doc>
<doc id="1682391" url="https://nl.wikipedia.org/wiki?curid=1682391" title="Dysplasie">
Dysplasie

Dysplasie (Oudgrieks: "dys" = slecht [hier = mis-], "plassein" = vormen, [hier = -vorming]) betekent in de humane geneeskunde en diergeneeskunde een afwijking van de vorm; het kan gaan om een al dan niet erfelijke aangeboren maar ook om een verworven afwijking.

Dysplasie bij een orgaan of weefsel is een afwijking van de weefselstructuur. Sommige vormen van dysplasie kunnen overgaan in of duiden op een vroeg stadium van kanker.


Dysplasieën van het skelet en bindweefsel zijn geen defecten van organen maar van weefsels.



</doc>
<doc id="1682419" url="https://nl.wikipedia.org/wiki?curid=1682419" title="Apusozoa">
Apusozoa

De Apusozoa vormen in de taxonomie een groep van eencellige Protozoa en/of Flagellata. De meeste Apusozoa zijn tussen de 5-20 μm groot en leven in de bodem of in het water. Ze voeden zich met bacteriën. De groep is gebaseerd op het voorkomen van een beschermlaagje (theca) onder het dorsale celoppervlak.

Binnen de Apusozoa worden drie ordes herkend: de Apusomonadida, de Ancyromonadida en de Heminastigida.

Er zijn twee geslachten bekend binnen de Apusomonadida: "Apusomonas" en "Amastigomonas". De Ancyromonadida bevatten slechts een geslacht: "Ancyromonas". Deze drie geslachten hebben twee flagella die onder een rechte hoek aan de achterzijde van de cel vastzitten. Ze bewegen zich voort door een glijbeweging, waarbij een flagellum langs de zijkant van de cel beweegt en het andere naar achteren gericht is.

Binnen de Heminastigida zijn drie geslachten bekend: "Heminastix", "Spironema" en "Stereonema". Deze geslachten hebben meerdere flagella, die in rijen van achter naar voor aan de cel vastzitten.

Een verschil tussen de ordes is de vorm van de mitochondriën. De Apusomonadida hebben plaatvormige cristae; bij de Ancyromonadida zijn de cristae plat en bij de Heminastigida kunnen ze ingewikkelde bolle vormen hebben. Hoewel de vorm van de cristae een goed classificatiecriterium lijkt, kan de vorm sterk verschillen, zelfs tussen nauw verwante soorten.

Moleculair-fylogenetisch onderzoek laat zien dat de Apusomonadida en Ancyromonadida nauw verwant zijn, maar hun verwantschap met andere eukaryoten blijft onduidelijk. Een mogelijkheid is dat de Apusozoa tot de Bikonta behoren, een alternatief clade voorgesteld door de Engelse bioloog Thomas Cavalier-Smith.

De Apusozoa zijn ook wel ingedeeld bij de Rhizaria, maar op grond van gensequentiebepaling van gen 18S rRNA is gebleken dat Apusozoa niet nauw verwant zijn met Rhizaria.

Ook worden de Apusozoa wel ingedeeld bij de supergroep Unikonta. Overeenstemming voor de hoogste taxa is nog niet gevonden en de Apusozoa lijken daarbij een sleutelpositie in te nemen.


</doc>
<doc id="1682494" url="https://nl.wikipedia.org/wiki?curid=1682494" title="Rhizaria">
Rhizaria

De Rhizaria zijn een taxonomische groep (in moderne opvattingen een supergroep) van eencellige, eukaryotische organismen. Rhizaria kunnen verschillende vormen hebben, maar allen zijn het wortelpotigen. Dit zijn organismen met zogenaamde schijnvoetjes, die dradige uitlopers vormen, vertakken of zelfs anastomoseren. Sommige groepen hebben daarnaast een rigide cytoskelet van microtubuli, waar de schijnvoetjes als stekels uitsteken.

De twee belangrijkste groepen binnen de Rhizaria, de Foraminifera en de Radiolaria (straaldiertjes), maken harde uitwendige skeletjes. Verreweg de meeste fossielen die van protisten gevonden worden komen uit deze twee groepen en deze fossielen zijn van grote waarde gebleken in het dateren van gesteentelagen (stratigrafie).

De Rhizaria zijn één van de zes "supergroepen" waarin de eukaryoten door de meeste biologen tegenwoordig worden onderverdeeld op grond van moleculair-fylogenetisch onderzoek. De Rhizaria zijn onderdeel van de niet algemeen gebruikte clade Bikonta, waarin ook de Archaeplastida, Chromalveolata, Excavata en een aantal kleinere, nog niet goed geduide groepen zoals de Apusozoa en Centrohelida vallen. Van alle Bikonta wordt aangenomen dat ze een heterotrofe gemeenschappelijke voorouder met twee flagella hebben.

Vroeger werd van veel Rhizaria gedacht dat ze tot de dieren behoren, omdat ze motiel en heterotroof zijn. Toen de tweedeling in twee rijken (dieren en planten) in de taxonomie werd vervangen door een vijfdeling gingen Rhizaria tot de Protista behoren. Nadat de Amerikaanse microbioloog Carl Woese het leven in drie domeinen had verdeeld, bleken de Protista echter een parafyletische groep. De monofyletische groep Rhizaria werd in 2002 voor het eerst als zodanig beschreven door de Engelse bioloog Thomas Cavalier-Smith.

Dit cladogram toont de positie van de supergroep van de "Rhizaria", van de zustergroepen en van de afstammende rijken.

Er zijn inmiddels bijna 12.000 soorten Rhizaria bekend. De Rhizaria worden ingedeeld in drie belangrijke groepen en daarnaast een aantal kleinere groepen.

Sommige groepen worden soms ingedeeld binnen de Cercozoa, lijken in andere studies dichter bij de foraminiferen te staan. Deze groepen zijn de Phytomyxa en Ascetosporea, parasitaire organismen op respectievelijk planten en dieren, en de amoebe "Gromia". De verschillende groepen binnen de Rhizaria zijn vooral vanwege genetische overeenkomsten ondergebracht in dezelfde clade. De Centrohelida en Apusozoa worden verondersteld nauw verwant te zijn aan de Rhizaria.

Hieronder volgt een mogelijke fylogenetische stamboom van de Rhizaria:


</doc>
<doc id="1682622" url="https://nl.wikipedia.org/wiki?curid=1682622" title="Excavata">
Excavata

Excavata zijn in de taxonomie een groep (in moderne opvattingen een supergroep) eencellige eukaryotische organismen die alle meerdere flagella hebben. De groep Excavata bevat zowel zelfstandig als in symbiose levende soorten, waaronder ook veel bekende parasieten bij de mens.

Veel Excavata hebben sterk aangepaste mitochondriën, om die reden worden dit wel "amitochondriaten" genoemd. Anderen hebben mitochondriën met buisvormige, schijfvormige of langwerpige cristae. De meeste Excavata hebben twee, vier of meer flagella en de meeste hebben een karakteristieke ventrale celmond (cytostoom) om voedsel door middel van fagocytose in de cel op te nemen. De celmond wordt ondersteund door microtubuli.

Veel groepen die tot de Excavata gerekend worden missen al deze eigenschappen echter volkomen. De clade is samengesteld op grond van genetische overeenkomsten die zijn ontdekt door bepaling van de nucleotidensequenties.

Sommige Excavata van de stam Euglenozoa hebben chloroplasten en bedrijven fotosynthese. Bij een aantal parasitaire soorten is deze eigenschap weer gereduceerd.

De volgende taxa worden in de door veel biologen aangehouden indeling tot de Excavata gerekend:
Uit verschillende recente studies is gebleken dat het voorheen nog niet geclassificeerde geslacht "Stephanopogon" een zustertaxon is van "Percolomonas". De aldus gevormde clade wordt gezien als zustertaxon van de Heterolobosea, waarmee het samen een groep vormt waarvoor de naam Percolozoa is voorgesteld en die op gelijke hoogte staat met de Euglenozoa.

Onderstaand cladogram toont de positie van de supergroep van de Excavata, van de zustergroepen van de afstammende rijken. Dit cladogram wijkt op verschillende punten af van de bovenstaande indeling. Met name de niveaus van de taxa liggen hoger: de "Excavata" vormen hierin een supergroep en de acht deelgroepen van de "Discicristata" en de "Euexcavata" worden onderscheiden op het niveau van rijk.


</doc>
<doc id="1682749" url="https://nl.wikipedia.org/wiki?curid=1682749" title="Behandelrelatie">
Behandelrelatie

Een behandelrelatie in de Nederlandse medische zorg is de relatie tussen een patiënt, en de personen die rechtstreeks betrokken zijn bij de uitvoering van de behandelingsovereenkomst. De wettelijke kaders voor een behandelingsovereenkomst zijn vastgelegd in de Wet op de geneeskundige behandelingsovereenkomst (WGBO).

Een behandelrelatie is in de praktijk moeilijk af te bakenen omdat het sterk afhankelijk van de situatie is. Bij doorverwijzing van een patiënt of vervanging bij (tijdelijke) afwezigheid van de zorgverlener ontstaat ook een nieuwe behandelrelatie. Ook is niet altijd op voorhand duidelijk hoelang de behandelrelatie gaat duren en wanneer deze als beëindigd beschouwd moet worden. Of zorgverleners en medewerkers gegevens van de patiënt mogen verwerken in het kader van een behandelrelatie, moet voor individuele gevallen steeds worden bepaald.

Voor toegang tot het landelijk elektronisch patiëntendossier is het hebben van een behandelrelatie een voorwaarde.


</doc>
<doc id="1682791" url="https://nl.wikipedia.org/wiki?curid=1682791" title="Steven Laureys">
Steven Laureys

Steven Laureys (24 december 1968) is een Belgisch neuroloog.

Laureys is verbonden aan het Franstalig Nationaal Fonds voor Wetenschappelijk Onderzoek en werkt sinds 1997 aan de Universiteit van Luik (ULg). Hij leidt er de Coma Science Group van het Cyclotron Onderzoekscentrum en is als klinisch professor verbonden aan de dienst neurologie van het universitair ziekenhuis Sart-Tilman van Luik.

Laureys studeerde in 1993 af in de geneeskunde aan de Vrije Universiteit Brussel (VUB), werd MS in de farmaceutische geneeskunde aan de VUB in 1997, doctor in de medische wetenschappen aan de ULg in 2000, en is erkend in palliatieve zorg (ULB/ULg/UCL 2004) en geaggregeerd voor het hoger onderwijs (ULg 2007).

Het werk van de onderzoeksgroep van Laureys legt zich toe op de studie van de werking van de hersenen bij patiënten met ernstige bewustzijnsstoornissen: coma, vegetatieve status, minimale bewustzijnsstatus en locked-in-syndroom (LIS). Dit onderzoek kent vier aspecten:

Laureys heeft twee boeken geschreven ("The Boundaries of Consciousness" – Elsevier 2006; en "The Neurology of Consciousness" – Academic Press 2009) en meer dan 120 wetenschappelijke publicaties. Hij kreeg verscheidene prijzen van onder meer de Cognitive Neuroscience Society (2007), de Mind Science Foundation (2006) en de William James-prijs van de Association for the Scientific Study of Consciousness (2004). In 2009 speelde Laureys in de VPRO-téléfilm "Julia's hart" en bijhorende documentaire met debat over bewustzijn, coma, hersendood en orgaandonatie.




</doc>
<doc id="1683074" url="https://nl.wikipedia.org/wiki?curid=1683074" title="Vegetatieve toestand">
Vegetatieve toestand

De vegetatieve toestand is de ernstigste graad van functioneel hersenlijden die kan samengaan met langdurig overleven na coma.

Patiënten in een vegetatieve toestand ontwaken uit een coma en lijken wel wakker te zijn. De ogen zijn overdag open en de patiënt ademt spontaan en kan de indruk wekken rond te kijken. Er is echter geen gericht kijken en het is niet mogelijk contact met de patiënt te krijgen, ook geen oogcontact. Ook op aanspreken volgt geen reactie. De patiënt kan gapen, grimassen en een dag- en nachtritme hebben en in de mond geplaatst voedsel wordt soms doorgeslikt. Er is echter geen poging om van een bord te eten en er worden geen doelbewuste bewegingen gemaakt, behalve soms terugtrekken bij pijnprikkels. Patiënten tonen enkel reflexbewegingen en zijn zich op geen enkel moment bewust van hun omgeving noch van zichzelf. Er is geen communicatie mogelijk.

Deze staat van zijn wordt ook wel 'wakker coma', 'wakend coma', coma vigil of 'apallisch syndroom' genoemd. De term 'decorticatie' komt ook wel voor. Deze is echter onjuist omdat het suggereert dat alleen beschadigingen aan de hersenschors deze toestand veroorzaken. Meer artsen en wetenschappers kiezen ervoor om de bewustzijnsstaat voortaan, omwille van onder andere ethische redenen, niet-responsief waaksyndroom te noemen.

De toestand is meestal het gevolg van ernstig hersenletsel. Dit kan een acute, traumatische oorzaak hebben (bijvoorbeeld: een verkeersongeluk) of een niet-traumatische oorzaak, zoals bij bepaalde degeneratieve hersenziektes, of bij aangeboren hersenafwijkingen. Omdat de hersenstam doorgaans niet is beschadigd, blijven autonome fysiologische functies, zoals ademhaling en spijsvertering, nog intact.

De vegetatieve toestand werd voor het eerst in 1940 beschreven door Ernst Kretschmer die het aanduidde als "apallisches syndrom". In 1972 werd het begrip 'persisterend vegetatief syndroom' ingevoerd door de Schotse neurochirurg Bryan Jennett en de Amerikaanse neuroloog Fred Plum. Ze beschreven het als een toestand die mede een gevolg was van het vermogen om met moderne geneesmiddelen een geheel passief functionerend lichaam in leven te houden.

Een vegetatieve toestand is iets anders dan hersendood zijn. In tegenstelling tot hersendood wordt een vegetatieve toestand wettelijk niet beschouwd als dood. Het betreft hier een juridisch grijs gebied, dat onderwerp van discussie is geweest en nog is in diverse rechtszaken. Hierbij gaat het om de vraag of een patiënt moet worden toegestaan om te sterven, of dat juist elke mogelijkheid moet worden aangegrepen om te zoeken naar herstel.

Zo is in de VS in 2005 een controverse geweest rond Terri Schiavo; eerder kende ook Nederland spraakmakende gevallen van "coma vigil", zoals Mia Versluis en later Ineke Stinissen. In het geval van laatstgenoemde heeft de rechter uiteindelijk beslist dat het blijven toedienen van voedsel en water mocht worden gestaakt, een uitspraak die ook in Nederland een omstreden beslissing was. In Italië overleed in februari 2009 Eluana Englaro, terwijl op hetzelfde moment in het Italiaanse Senaat een spoeddebat over haar zaak aan de orde was.

Door een steeds betere intensieve zorgverstrekking is het aantal patiënten dat een niet-traumatisch – bijvoorbeeld hartstilstand, ademhalingsstilstand, verstikking, verdrinking, encefalitis, intoxicatie) of traumatisch verkeersongeluk, schedelbreuk, schotwond of ander incident hersenlijden – overleeft erg toegenomen. Sommigen herstellen volledig van hun coma, anderen overleven gedurende jaren of tientallen jaren in een vegetatieve, minimaal bewuste, of geparalyseerde toestand.

Als de patiënt meer dan één maand vegetatief is, spreekt men van 'persisterende vegetatieve toestand' (Engels: "persistent vegetative state", PVS). Dit houdt in dat de kansen op herstel statistisch gezien zeer klein zijn (1 jaar na hersenletsel voor trauma en 3 maanden na hartstilstand of zuurstoftekort). Persisterende vegetatieve toestand komt voor in ongeveer 10 tot 14% van patiënten in een posttraumatisch coma en in 12% van patiënten in een langdurig niet-traumatisch coma.

Andere patiënten zullen evolueren tot een "minimaal-bewuste toestand" ("minimally conscious state"), zwevend tussen een vegetatieve toestand en een bij momenten hersteld bewustzijn. Deze situatie leidt tot een chronische, stabiele maar onbehandelbare toestand in de grote meerderheid van de gevallen. Wanneer zulke patiënten de gepaste medische en verpleegkundige zorgen krijgen toegediend, kunnen zij gedurende vele jaren tot tientallen jaren overleven. Er zijn geen precieze aantallen bekend van het voorkomen van deze chronische toestanden. In de Verenigde Staten van Amerika schommelen schattingen rond tientallen duizenden patiënten voor elke categorie. In Europa zijn er naar schatting 230.000 comapatiënten per jaar waarvan er ongeveer 30.000 naar een vegetatieve toestand evolueren.

Hoewel in veel studies is gepoogd om klinische, elektrofysiologische of laboratoriumvariabelen te koppelen aan een prognose, zijn er geen betrouwbare tests die de kans op herstel van vegetatieve of minimaal bewuste patiënten kunnen voorspellen. Tot slot is er een bepaalde categorie comapatiënten die zullen evolueren naar een locked-in-syndroom. Dit is beperkt tot patiënten bij wie het coma veroorzaakt werd door een beschadiging in de hersenstam. Hier herstelt zich het bewustzijn volledig maar blijft de patiënt bijna compleet verlamd. Zulke patiënten zien, horen en voelen alles maar kunnen hun gevoelens enkel uiten via kleine verticale oogbewegingen of oogknipperen.

De eerste vereiste voor de correcte behandeling van patiënten die een ernstig hersenletsel overleven is een accurate diagnose en het correct begrijpen van de onderliggende etiologie. De klinische praktijk leert echter hoe moeilijk het is om tekenen van bewustzijn van de omgeving en van zelfbewustzijn te evalueren bij zulke patiënten. Dit probleem reflecteert zich in het frequente misdiagnosticeren van vegetatieve en minimaal bewuste toestand. In ongeveer 3 op de 10 patiënten waarvan artsen denken dat ze in een vegetatieve toestand waren was dat in werkelijkheid niet zo. Het objectief evalueren van overblijvende hersenfunctie bij patiënten met een ernstig hersenletsel is moeilijk omdat hun motorische mogelijkheden erg gelimiteerd of inconsistent kunnen zijn. Daarenboven is bewustzijn geen alles-of-niets fenomeen. De definitie van het menselijk bewustzijn is een complexe aangelegenheid en omvat het concept van een continuüm tussen verschillende bewustzijnsniveaus. Er is ook een theoretische beperking aan de klinische definities van patiënten met een bewustzijnsaandoening aangezien niet rechtstreeks is te oordelen over het al dan niet aanwezig zijn van (zelf)bewustzijn.

De diagnose van vegetatieve toestand hangt vooral af van het ontbreken van doelgericht gedrag als reactie op prikkels uit de buitenwereld. Recent hersenonderzoek waarbij gebruik is gemaakt van hersenscans (fMRI), heeft echter laten zien dat bij een klein aantal patiënten die als vegetatief zijn gediagnosticeerd, toch sprake kan zijn van "eilandjes" van intacte hersenfuncties. Dit is aangetoond in onderzoek in Engeland met een 24-jarige vrouw die na een ernstig verkeersongeluk in een vegetatieve toestand was geraakt. Uit dit fMRI-onderzoek bleek dat bij het luisteren naar gesproken taal (zoals bij het zinnetje: er was melk en suiker in zijn koffie) bij haar typische taalgebieden actief waren. Dit was niet het geval bij akoestisch vergelijkbare zinnen zonder betekenis. In daaropvolgend onderzoek vroeg men aan de patiënt (terwijl deze in de scanner lag) zich een voorstelling te maken van tennisspelen, of van kamers in haar huis te beginnen bij de voordeur. Bij de voorstelling van tennisspelen was er sprake van activiteit in gebieden in de motorische schors die normaal betrokken zijn bij het plannen of uitvoeren van bewegingen. Bij de mentale voorstelling van het huis waren dit gebieden in o.a. de pariëtale schors, die normaal betrokken zijn bij ruimtelijke functies. De scans van deze patiënt leken bovendien sterk op die van een normale proefpersoon die dezelfde opdracht vervulde. Dit onderzoek suggereert dat deze patiënt dus wel in staat was gesproken opdrachten uit te voeren, zij het niet door middel van gesproken taal of bewegingen maar door middel van hersenactiviteit. Ook het feit dat zij in staat was met onderzoekers samen te werken, suggereert dat haar bewustzijn van zichzelf en haar omgeving nog intact was.

De behandeling van een ernstige traumatische of niet-traumatische acute hersenaandoening blijft louter ondersteunend. Er is tot op heden geen therapie die heeft bewezen de kansen op bewustzijnsherstel substantieel te vergroten. Sensorische stimulatie en elektrische stimulatie van de hersenstam en de thalamus hebben geen bewezen effect en blijven experimenteel. Dopamineagonisten zoals amantadine hebben een bescheiden gunstige invloed getoond maar er zijn geen placebogecontroleerde studies voorhanden.

Zolpidem (merknaam Stilnoct) is een slaapmiddel, het vertoont echter ook paradoxale effecten: onder bepaalde omstandigheden verhoogt het juist de alertheid en verbetert de hersenfuncties. Bij sommige personen met hersenletsel, die in een "coma vigil" verkeren, kan zolpidem bewustzijnsverhogend werken. Bij drie zulke patiënten, die ten minste drie jaar met zolpidem werden behandeld, verbeterden elke dag in de ochtend hun hersenfuncties. Hun Glasgow Coma Scores verbeterden: van 6 tot 9 zonder zolpidem, naar 10-15 met zolpidem. Score 15, de maximale score, betekent volledig bewustzijn, 3 is de laagst mogelijke score.

Hoewel het lichaam van deze patiënten blijft functioneren maken ze er zelf geen normaal gebruik meer van, waardoor ze ondanks fysiotherapie en andere behandelingen vrijwel onontkoombaar achteruitgaan. Door het gebrek aan lichaamsbeweging ontstaat ernstige spieratrofie en in de gewrichten treden contracturen op. Door het niet functioneel hoesten en door verslikking treden herhaalde luchtweginfecties op, door het niet zelf bewegen kan ook "decubitus" (doorligwonden) ontstaan. Meestal overlijden deze patiënten – als de behandeling in de vorm van het toedienen van water en voedsel niet eerder wordt gestaakt – uiteindelijk aan luchtweginfecties of andere infecties uitgaande van de urinewegen of decubitusverwondingen. Dit kan echter jaren of zelfs tientallen jaren op zich laten wachten.



</doc>
<doc id="1683324" url="https://nl.wikipedia.org/wiki?curid=1683324" title="Roodalgen">
Roodalgen

Roodalgen of roodwieren (wetenschappelijke naam: Rhodophyta, van Grieks: ῥόδον = roze; φυτόν = plant) zijn een belangrijke groep algen, waarvan meer dan 5000 soorten bekend zijn. De meeste roodalgen zijn meercellige organismen en leven in de zee, waaronder bepaalde groepen zeewier. Door het gebruik van het pigment r-fycoërythrine bij de fotosynthese zijn roodalgen rossig gekleurd.

Roodalgen leven voornamelijk in de littorale zone van de zee, maar sommige soorten komen ook in zoet water of op vochtige plekken op het land voor. De oudste fossielen van roodalgen zijn ongeveer 1400 miljoen jaar oud, waarmee het een van de oudste groepen algen is.

Roodalgen zijn voornamelijk autotrofe organismen, die fotosynthese voor hun energiebehoefte gebruiken. Ze bezitten fotosynthetisch actieve plastiden (in roodalgen worden dit rhodoplasten genoemd), die chorofyl-a en carotinoïde bevatten, maar geen chlorofyl-b. De thylakoïden liggen in de cellen niet in stapels maar op vergelijkbare afstanden naast elkaar geordend. Op de thylakoïden zitten 30 tot 40 nm grote, min of meer ronde structuren, die fycobilisomen genoemd worden. Deze bevatten pigmenten die bij de fotosynthese helpen licht op te vangen. Onder deze pigmenten zijn in water oplosbare fycobiliproteïden, fycoërythrine, allofycocyanine, fycocyanine of fycocyanide. Chlorofyl-a is een groen pigment, r-fycocyanide is blauw en carotinoïde oranje. Omdat fycoërythrine overheerst hebben de meeste roodwieren een rode kleur. Fycoërythrine is echter instabiel bij hoge lichtintensiteit, zodat veel aan het oppervlakte levende soorten roodalgen er niet rood uitzien.

Specifiek voor roodwieren is de productie van amylopectine en floridoside als voedselreserve. Dit wordt niet, zoals planten met zetmelen doen binnenin, maar aan het oppervlak van de plastiden (in het cytosol) opgeslagen.

Roodalgen hebben eukaryotische cellen met een karakteristieke opbouw van de celwanden, de thalus en de plastiden met pyrenoïde. De cellen hebben geen flagella of centriolen.

De celwand is dubbel, waarbij de buitenlaag meestal van pectinezuren gemaakt is, waar agaragar of carrageen uit kan worden gewonnen. De binnenste laag bestaat voornamelijk uit cellulose.

Bij roodalgen is de cytokinese, die op de mitose volgt, incompleet, zodat er een gaatje in de afscheiding tussen twee nieuwe cellen overblijft. Vlak nadat de afscheiding gevormd is, wordt het cytoplasma van de twee cellen echter gescheiden door de vorming van een "plug", die de verbinding opvult. Verbindingen tussen cellen die dezelfde oudercel hebben worden primaire verbindingen genoemd. De meeste cellen in roodalgen hebben twee primaire opgevulde verbindingen, vanwege de apische manier van groei. Er zijn ook verbindingen tussen cellen die geen gemeenschappelijke oudercel hebben, deze worden secundaire verbindingen genoemd. Ze worden gevormd wanneer bij een ongelijke celdeling een dochtercel met een eigen kern ontstaat, die vervolgens fuseert met een aanliggende cel. Dit type verbindingen vormt bij de orde Ceramiales karakteristieke patronen.

Roodalgen zijn de enige organismen met een trigenetische levenscyclus, wat betekent dat er een afwisseling is van drie verschillende generaties.

In de eerste generatie, de diploïde carposporofyte fase, is een roodalg onvruchtbaar en leeft, vaak ingekapseld, op de ouder.

Na de voorafgaande bevruchting ontstaat een diploïde carposporofyte cel, die door middel van mitose sporen aanmaakt. Daarbij wordt door de ouder de stof spermine aangemaakt, die de aanmaak van carposporen (mitosporen) stimuleert. De carposporyt wordt bij veel soorten beschermd door een omhulsel (het cytocarp) van de gametofyte ouder.

De uitgezaaide carposporen vormen de diploïde tetrasporofyte generatie, waarin door meiose (tetra-)sporen gemaakt worden, die zich ook uitzaaien.
De carposporen zaaien zich uit tot ongeslachtelijke tetrasporofyte individuen, die door meiose een tweede type spore produceren. Dit type sporen worden tetrasporen of meiosporen genoemd. Uit deze sporen groeien, na uitzaaiing, geslachtelijke gametofyte individuen. Tetrasporofyte individuen maken echter ook carposoren aan, die tot een kopie van de ouder uitgroeien (ongeslachtelijke voortplanting).

De tetraspore-uitzaaiingen zijn geslachtelijk (gametofyt generatie) en produceren zaad- of eicellen.

In de gametofyt generatie worden (haploïde) gameten (zaadcellen) geproduceerd en vindt seksuele voortplanting plaats.

Het vrouwelijk geslachtsorgaan van roodalgen in de gametofyt fase is een langgerekte cel die carpogonium genoemd wordt, vergelijkbaar met een gametangium bij planten. Het carpogonium heeft een langgerekt ontvangstorgaan, dat trichogyn genoemd wordt.

Roodalgen hebben geen beweeglijke gameten, zodat de verplaatsing van sporen en zaadcellen door de stroming van het water moet gebeuren. De bevruchting vindt plaats als een zaadcel het trichogyn bereikt. Een trygogyn blijft groeien tot het met een zaadcel in aanraking komt. Na de bevruchting zal de celwand aan de basis van het trichogyn dikker groeien zodat het van de rest van het carpogonium wordt afgescheiden en geen verdere zaadcellen meer kunnen worden toegelaten.

Wanneer een zaadcel het trichogyn bereikt, zal een opening ontstaan waardoor de inhoud van de zaadcel in het carpogonium kan stromen en de eicel bevrucht kan worden. De mannelijke celkern splitst zich, waarop een van de twee helften met de kern van het carpogonium versmelt.

Bepaalde soorten roodalgen verzamelen calciumcarbonaat en zorgen voor de opeenhoping van kalkkorsten in de zee. Ze vormen daarmee belangrijke rifbouwers. In ondiep zeewater kunnen bepaalde soorten roodalgen in kelpwouden een belangrijke ecologische rol spelen als voedsel en schuilplek voor veel soorten vissen en ongewervelden.

Sommige soorten leven in zoet water (ze zijn limnisch). Zo kunnen kikkerdrilwier ("Batrachospermum moniliforme") en "Rhodochorton" in beken, sloten of meren aangetroffen worden. Het kunnen ook ongewenste bewoners van aquaria zijn. Sommige eencellige soorten komen op vochtige plekken op het land voor.

Sommige soorten roodalgen gedijen in extreme omstandigheden, ze zijn extremofiel. Zo is voor de kust van de Bahama's een kalkkorsten bouwende roodalg gevonden, die op 268 m diepte overleeft. De lichtintensiteit is op die diepte nog maar 0,001% van het oppervlakte, maar dankzij het rode pigment fycoërythrine kunnen roodalgen licht met extreem korte golflengten opnemen, dat op zulke grote diepte nog doordringt. Een ander voorbeeld Galdieria sulphuraria, een roodalg die in vulkanische zwavelbronnen leeft, bij extreem lage pH, hoge temperatuur en de aanwezigheid van diverse giftige metalen. Deze soort is niet autotroof meer maar heterotroof, ze leeft binnenin gesteente (endoliet). Met behulp van eiwitten in de celwand sluist deze soort suikers de cel binnen, die voor de energiewinning gebruikt worden.

De roodalgen vallen in de taxonomie in de supergroep van de Archaeplastida, een grote groep waarin ook de Glaucophyta (een groep zoetwateralgen) en de Viridiplantae (een clade die de landplanten en groenalgen bevat) vallen. Sommige taxonomen beschouwen alle Archaeplastida als planten, zodat volgens hen de roodalgen ook tot het plantenrijk behoren. Onderstaand cladogram geeft de de verwantschappen tussen de verschillende groepen aan:

Traditioneel worden de roodalgen in twee onderklassen verdeeld: de Florideophycidae en de Bangiophycidae. Door het moleculair-genetisch onderzoek is inmiddels duidelijk geworden dat de complexere Florideophycidae een monofyletische groep zijn binnen de Bangiophycidae, met als zustergroep de Bangiales. Sommige taxonomen gaan sindsdien uit van een enkele klasse Rhodophyceae (in feite een nieuwe naam voor de Bangiophycidae), in andere indelingen is sprake van tot zeven verschillende klassen. Over de precieze indeling binnen de Archaeplastida is duidelijk nog geen overeenstemming voor taxa hoger dan orden.

De roodwieren kunnen als volgt worden ingedeeld:

Volgens de endosymbiontentheorie stammen alle Archaeplastida af van een endosymbiose tussen een eukaryoot en een blauwalg, die ongeveer 1600 miljoen jaar geleden moet hebben plaatsgevonden. De blauwalg bleef binnenin de eukaryoot voor fotosynthese zorgen en vormde zodoende de eerste chloroplast.

De oudste fossiele roodalgen zijn 1200 miljoen jaar oude fossielen van de meercellige soort "Bangiomorpha pubescens". Deze fossielen werden gevonden in het noordoosten van Canada en zijn tegelijkertijd de oudste fossielen van eukaryoten die aan een modern taxon toegeschreven kunnen worden: ze lijken sterk op het moderne geslacht "Bangia".

De oudste zekere rifbouwende roodalgen, de solenoporen, komen uit het Cambrium. Daarnaast zijn fossielen van mogelijk rifbouwende roodalgen ontdekt uit het Neoproterozoïcum. Andere groepen rifbouwende roodalgen nemen deze rol later over maar vanaf het Paleozoïcum is de groep prominent vertegenwoordigd in het fossielarchief.

Roodalgen zijn gemakkelijk te kweken en zijn rijk aan vitaminen en eiwitten. Een groot aantal soorten roodalgen wordt dan ook gegeten, zoals bijvoorbeeld dulse ("Palmaria palmata") of purperwier ("Porphyra umbilicalis"). Dulse wordt in Rusland zelfs gebruikt om een alcoholische drank van te maken. In Azië, met name in Japan, worden roodalgen geconsumeerd als voedsel, door ze bijvoorbeeld als nori in de soep mee te koken, of om sushi heen te wikkelen. Iers mos ("Chondrus crispus") wordt in pudding en hoesttabletten gebruikt. De alg "Dilsea carnosa" wordt gebruikt als vleesvervanger.

Roodalgen worden daarnaast gekweekt als grondstof voor natuurlijke pigmenten, carrageen en agar-agar. Agar-agar en carrageen worden in voedingsmiddelen en cosmetica gebruikt. Voor de winning van agar-agar wordt meestal de soort "Gelidium amansii" gebruikt, maar ook wel Iers mos.

Gemineraliseerde afzettingen worden in gemalen vorm als algenkalk in de tuinbouw gebruikt. Algenkalk kan ook als voedingsstof gebruikt worden, voornamelijk om voedsel te verrijken in calcium en magnesium.



</doc>
<doc id="1683608" url="https://nl.wikipedia.org/wiki?curid=1683608" title="Kaliumbromaat">
Kaliumbromaat

Kaliumbromaat (KBrO) is het kaliumzout van waterstofbromaat. De stof komt voor als een wit kristallijn poeder, dat slecht oplosbaar is in water.

Kaliumbromaat kan bereid worden door reactie van dibroom met kaliumhydroxide, waarna het ontstane kaliumhypobromiet (KOBr) verder reageert tot kaliumbromaat en kaliumbromide:

Het kaliumbromaat slaat neer uit de oplossing, terwijl het goed oplosbare kaliumbromide in de oplossing blijft.

Kaliumbromaat wordt gebruikt als broodverbeteraar om te zorgen voor een steviger deeg en als rijsmiddel. Het was toegelaten in de EU onder nummer E924, maar is daar vanwege mogelijke kankerverwekkende eigenschappen niet langer toegelaten. Het is goed oplosbaar in water.

Kaliumbromaat is een sterke oxidator (E° = 1,5 V) en wordt bij titraties vaak gebruikt als oxiderende titrant. Hierbij is het bromaation het actieve deel. Meestal wordt deze titrant gebruikt in een zure omgeving in aanwezigheid van een overmaat bromide.

Kaliumbromaat is toxisch en is mogelijk carcinogeen voor de mens (IARC-klasse 2B). Bovendien is het een vrij sterke oxidator, vergelijkbaar met kaliumpermanganaat. Reeds in 1990 werd het in de voedingsindustrie in Europa verboden omwille van het gevaar, uit Canada in 1994, uit Sri Lanka in 2001 en uit China in 2005. In de Verenigde Staten wordt de stof nog gebruikt.



</doc>
<doc id="1683620" url="https://nl.wikipedia.org/wiki?curid=1683620" title="Kaliumfulminaat">
Kaliumfulminaat

Kaliumfulminaat (KCNO) is het kaliumzout van fulminezuur. De stof kent slechts één toepassing: als explosief in slaghoedjes van vuurwapenpatronen.


</doc>
<doc id="1683680" url="https://nl.wikipedia.org/wiki?curid=1683680" title="Kaliumbifluoride">
Kaliumbifluoride

Kaliumbifluoride (KHF) is een anorganische verbinding van kalium met het bifluoride-anion. Het wordt gebruikt om glas te etsen.

Kaliumbifluoride wordt gesynthetiseerd uit een reactie van waterstoffluoride en kaliumhydroxide of kaliumcarbonaat:

In 1886 werd voor het eerst het element fluor geïsoleerd door Henri Moissan door middel van een elektrolyse van kaliumbifluoride.

Wanneer kaliumbifluoride wordt verhit, treedt ontleding op tot kaliumfluoride en waterstoffluoride:

Kaliumbifluoride is een zeer corrosieve en toxische stof. Bij contact met de huid veroorzaakt de stof roodheid, jeuk, irritatie en brandwonden. Contact met de ogen kan leiden tot oogschade of blindheid. Inhalatie van stofdeeltjes veroorzaakt irritatie aan de luchtwegen, met als gevolgen branderigheid en hevig nies- en hoestbuien. Intense of langdurige blootstelling kan leiden tot bewusteloosheid of de dood.



</doc>
<doc id="1683697" url="https://nl.wikipedia.org/wiki?curid=1683697" title="Kaliumarsenaat">
Kaliumarsenaat

Kaliumarsenaat (KHAsO) is het kaliumzout van arseenzuur. Dit giftige anorganisch zout bestaat uit een kaliumion (K) en een waterstofarsenaat-ion (HAsO) en komt voor onder de vorm van een kleurloze vaste stof.

Kaliumarsenaat kan bereid worden uit een reactie van arseenzuur met kaliumhydroxide:


</doc>
<doc id="1683945" url="https://nl.wikipedia.org/wiki?curid=1683945" title="Kaliumnitriet">
Kaliumnitriet

Kaliumnitriet (KNO) is het kaliumzout van waterstofnitriet. Dit stof komt voor als een witgeel hygroscopisch poeder of als kristallen. Kaliumnitriet is een voedingsadditief (249) en wordt gebruikt als conserveermiddel.

De stof kan bij verwarming boven 530°C ontploffen. Ze ontleedt bij contact met zelfs zwakke zuren met vorming van giftige dampen, onder andere van stikstofoxiden. Kaliumnitriet is een sterke oxidator en reageert met brandbare en reducerende stoffen, met brand- of ontploffingsgevaar tot gevolg. De stof kan schadelijk zijn voor het milieu.

Kaliumnitriet is een sterke oxidator en in contact met de huid of de ogen kan dit ernstige irritaties veroorzaken.

De stof kan effecten hebben op het bloed, het hart en de bloedvaten, met als gevolg daling van de bloeddruk en de vorming van methemoglobine. Blootstelling aan kaliumnitriet kan de dood veroorzaken.


</doc>
<doc id="1684104" url="https://nl.wikipedia.org/wiki?curid=1684104" title="Kaliumtetrachloroplatinaat">
Kaliumtetrachloroplatinaat

Kaliumtetrachloroplatinaat (KPtCl) is een anorganische verbinding van kalium, chloor en platina. Het komt voor als een rode vaste stof. De moleculaire structuur van het tetrachloroplatinaat(II)-anion is vierkant planair.

Kaliumtetrachloroplatinaat kan worden bereid door reductie van kaliumhexachloroplatinaat met hydrazine.



</doc>
<doc id="1684120" url="https://nl.wikipedia.org/wiki?curid=1684120" title="Kaliumhexachloroplatinaat">
Kaliumhexachloroplatinaat

Kaliumhexachloroplatinaat (KPtCl) is een anorganische verbinding van kalium, chloor en platina. Het komt voor als een gele tot oranje vaste stof. De stof komt in de natuur voor in platina-ertsen en is onoplosbaar in water. Dientengevolge wordt de verbinding gevormd bij gravimetrische bepaling van kalium met hexachloorplatinazuur.

Kaliumhexachloroplatinaat kan met hydrazine gereduceerd worden tot kaliumtetrachloroplatinaat.



</doc>
<doc id="1684523" url="https://nl.wikipedia.org/wiki?curid=1684523" title="2-fenoxyethanol">
2-fenoxyethanol

2-fenoxyethanol is een olieachtige, organische vloeistof. Het is de ether van fenol en etheenglycol en tevens een alcohol.

2-fenoxyethanol heeft een bacteriedodende werking. Het wordt gebruikt als een antiseptisch middel voor plaatselijke toediening, en in reinigings- en ontsmettingsmiddelen voor industrieel en huishoudelijk gebruik. Als conserveermiddel wordt het toegevoegd aan geneeskundige vaccins en aan vele cosmetische en dermatologische producten, waaronder huidcrèmes, zonnebrandcrèmes en mascara.

2-fenoxyethanol wordt gewoonlijk toegepast in combinatie met een ander conserveermiddel (zoals methyldibroomglutaronitril, dat een contactallergeen is) om de werking te versnellen.

Het wordt in haarkleurmiddelen gebruikt als conditioner en co-solvent.

Het wordt in de industrie ook gebruikt als oplosmiddel voor verven, vernissen, kleurstoffen en inkten, evenals voor de synthese van afgeleide verbindingen, bijvoorbeeld fenoxyaceetaldehyde.

In de aquacultuur gebruikt men het om sommige vissoorten te verdoven.

2-fenoxyethanol is irriterend voor de ogen, de huid en de luchtwegen. Het ontvet de huid en kan effecten hebben op het centraal zenuwstelsel, met als gevolg gestoorde werking. De stof reageert met sterk oxiderende stoffen.


</doc>
<doc id="1684536" url="https://nl.wikipedia.org/wiki?curid=1684536" title="Tongspatel">
Tongspatel

Een tongspatel of mondspatel is een eenvoudig medisch hulpmiddel om bij lichamelijk onderzoek goed in de mond- en keelholte te kunnen kijken. 

Tongspatel bestaan uit een plat reepje met afgeronde uiteinden en is in het algemeen zo'n 15 centimeter lang, soms ook een paar centimeter korter of langer. 

Meestal zijn tongspatels van hout gemaakt, soms van metaal. Ze vallen onder Richtlijn 93/42/EEG betreffende medische hulpmiddelen, zijn gesteriliseerd verkrijgbaar en worden bewaard in een houder. Het steriliseren gebeurt met behulp van ethyleenoxide. Meestal worden ze na eenmalig gebruik weggegooid, uit oogpunt van hygiëne.

Dankzij zijn vorm wekt de spatel slechts zelden braakreflexen op bij de patiënt. 

De spatels worden vooral gebruikt om de tong tegen de mondbodem te duwen, zodat er goed in de orofarynx gekeken kan worden, bijvoorbeeld bij een keelontsteking. Ook kan dit nodig zijn wanneer er een keelkweek wordt genomen voor nader onderzoek. Bij onderzoek met een laryngoscoop wordt ook gebruikgemaakt van een tongspatel, maar dan in de vorm van een afneembaar blad en in combinatie met een keelspiegel. 

Tongspatels worden daarnaast soms (oneigenlijk) gebruikt voor andere doeleinden, bijvoorbeeld om zalf mee uit te smeren of om iets schoon te maken.

In de gynaecologie wordt gebruikgemaakt van soortgelijke spatels (uitstrijkspatels). Deze zijn iets anders van vorm dan mondspatels.



</doc>
<doc id="1684939" url="https://nl.wikipedia.org/wiki?curid=1684939" title="Sint Stevenshofje">
Sint Stevenshofje

Het Sint Stevenshofje of het Convent van Tetterode is een hofje aan de Haarlemmerstraat in de binnenstad van de Nederlandse stad Leiden.

Het hofje in de buurt De Camp is in 1487 gesticht door de rijke brouwer Willem Aerntsz. van Tetrode en zijn vrouw Cristijn (of Christina) Arentsdr. Bruinen en vernoemd naar de patroonheilige van het Leidse brouwersgilde, Sint Steven. Met de opbrengsten van een stuk land ten zuidwesten van de stad, de Stevenshofjespolder, konden het onderhoud en de onkosten van de bewoners worden gewaarborgd. Dit land was door de familie Van Tetrode speciaal voor dit doeleinde aan het hofje geschonken. In 1777 is het hofje geheel vernieuwd.



</doc>
<doc id="1685003" url="https://nl.wikipedia.org/wiki?curid=1685003" title="Centraal-veneuze druk">
Centraal-veneuze druk

De centraal-veneuze druk (CVD) is de druk in de centrale aders (venen) van het lichaam, dit in tegenstelling tot de bloeddruk die de druk in de slagaders weergeeft. 

De CVD geeft met name de druk weer van de vena cava superior (bovenste holle ader) en is net iets groter dan de druk in de rechterboezem. De CVD geeft informatie over de pompfunctie van het hart. Als de rechterharthelft het bloed niet goed kan wegpompen naar de longen (bijvoorbeeld bij een vernauwing in de longslagader of longembolie), dan stijgt de CVD. Als er te weinig bloed is om te pompen (bijvoorbeeld bij shock), daalt de CVD.

De CVD kan snel geschat worden met het blote oog of grof gemeten worden met een veneuze boog volgens Lewis-Borst. Voor een precieze meting kan met een CVD-katheter in de vena cava superior de CVD direct gemeten worden. Dit gebeurt bijvoorbeeld op de intensive care of operatiekamer.

Indien de patiënt geen katheter heeft kan de CVD het beste gemeten worden bij een liggende patiënt met het hoofd gedraaid naar links zodat de hals gestrekt is. Vervolgens wordt er gekeken naar de vena jugularis externa in de hals. Deze ader wordt onder de kaak dichtgedrukt en vervolgens naar beneden leeggestreken terwijl hij bij de kaak dichtgedrukt blijft. De vene zal zich automatisch weer deels vullen en de mate van vulling zegt iets over de CVD. Het punt tot waar de vena jugularis weer volloopt is het meetpunt voor de CVD.
Een veneuze boog wordt geplaatst op dit punt en op op de angulus Ludovici (de iets uitstekende knobbel ter hoogte van de aanhechting van de tweede rib op het borstbeen). Op de veneuze boog kan vervolgens de CVD afgelezen worden. 
De CVD wordt als volgt genoteerd: R+/- …cm H2O. 

De normaalwaarde is R-4 tot R-9 cm H2O. 

Een CVD vanaf R = 0 cm H2O is altijd verhoogd. Een R tussen -4 en 0 cm H2O is waarschijnlijk verhoogd. 



</doc>
<doc id="1685074" url="https://nl.wikipedia.org/wiki?curid=1685074" title="Multifideen">
Multifideen

Multifideen is een organische verbinding die wordt afgescheiden door vrouwelijke organismen van bepaalde bruinwierensoorten, waaronder "Cutleria multifida", "Chorda tomentosa" en "Zonaria angustata". De stof is een seksferomoon: ze trekt zaadcellen aan vanop afstand en is dus een onmisbare schakel in de voortplantingscyclus van de soorten. Een vrouwelijke gameet van bijvoorbeeld "Cutleria multifida" die bevrucht kan worden stoot een kleine hoeveelheid uit van een feromonenmengsel, dat hoofdzakelijk uit multifideen bestaat. Dat veroorzaakt een massale productie van zaadcellen in de buurt, die door multifideen naar de vrouwelijke gameet worden aangetrokken. Dit is een vorm van seksuele chemotaxie.

Multifideen werd voor het eerst uit "Cutleria multifida" geïsoleerd en geïdentificeerd rond 1973. De molecule is een koolwaterstof en bestaat uit een cyclopenteenring waarop twee alkenylgroepen zijn gesubstitueerd: een vinylgroep en een butenylgroep. De butenylgroep heeft de "Z"-configuratie rond de dubbele binding. De twee alkenylgroepen hebben een "cis"-configuratie ten opzichte van elkaar. De molecule is rechtsdraaiend. De exacte ruimtelijke configuratie van de molecule zoals die door de algen wordt geproduceerd, is bepaald als (+)-(3"S",4"S")-3-[("Z")-1-butenyl]-4-vinylcyclopenteen.


</doc>
<doc id="1685124" url="https://nl.wikipedia.org/wiki?curid=1685124" title="Taxie">
Taxie

Een taxie is een oriënteringsreactie van vrij beweegbare organismen, die hun beweging richten volgens de gradiënt van een zekere prikkel in hun omgeving. Taxie komt voor bij afzonderlijke cellen, micro-organismen zoals bacteriën, dieren en planten. Bij planten gaat het daarbij om eencelligen of sporen van hogere organismen. Het gaat steeds om organismen die motiliteit vertonen, dat wil zeggen die zich kunnen verplaatsen.

Taxie verschilt van tropie (draaiende beweging naar of weg van een prikkel) en nastie (beweging die bepaald wordt door de bouw van het bewegend orgaan), bewegingen die ook voorkomen bij planten die zich niet kunnen verplaatsen.

Een "positieve taxie" is gericht naar de prikkel, bijvoorbeeld naar het licht, naar een voedselbron of naar soortgenoten die een feromoon verspreiden. Een "negatieve taxie" is een beweging weg van de prikkel, dit is meestal een afweerbeweging bijvoorbeeld weg van hoge stralingsintensiteiten of van schadelijke chemische stoffen. Taxie is een reflexreactie, die automatisch optreedt en stopt wanneer de prikkelgradiënt wegvalt.

Naargelang de aard van de prikkel onderscheidt men verscheidene soorten taxiën; enkele daarvan zijn:

Taxie komt voor in wiskundige modellen van biologische systemen, samen met nog andere processen zoals diffusie, chemische reacties, brontermen... . In zo'n model is het de bedoeling de variatie van een concentratie u(t,x) te bepalen, waarbij t staat voor de tijd, en x voor de plaats in 1 tot 3 dimensies. Dergelijke modellen worden beschreven door zogenaamde TDR-vergelijkingen (Taxis-Diffusie-Reactie). Dit zijn partiële differentiaalvergelijkingen.

Bij taxie is de flux van een stof u(t,x) evenredig met de gradient van een andere concentratie c(t,x): 

formula_1

waarbij de factor K de tactische gevoeligheid is, die in het eenvoudigste geval constant is of verondersteld wordt te zijn, maar die eventueel van andere variabelen kan afhangen. Ook kan rekening gehouden worden met verzadigingseffecten. Indien K positief is, gebeurt de flux, in tegenstelling tot diffusie, in de richting van de opgaande gradient.
In de partiële differentiaalvergelijking die de verandering van de concentratie u(t,x) beschrijft levert taxie een bijdrage:

formula_2

Indien de concentratie u(t,x) onderhevig is aan meerdere tactische processen komen meerdere dergelijke termen voor.


</doc>
<doc id="1685819" url="https://nl.wikipedia.org/wiki?curid=1685819" title="Vliegerarts">
Vliegerarts

Een vliegerarts is een arts die zich heeft gespecialiseerd in de luchtvaartgeneeskunde.

Vliegerartsen zijn verantwoordelijk voor de keuringen en medische behandelingen van piloten en andere luchtvarenden. Ook zijn vliegerartsen betrokken bij het onderzoek naar luchtvaartongevallen (mishap investigation).

In de lucht en met name in een vliegtuig of helikopter krijgt een mens te maken met andere fysiologische omstandigheden en risico's zoals drukverschillen, hypoxie, trillingen, stralingen, desoriëntatie etc.
Vliegen is niet zonder risico voor de piloot, zijn bemanning, passagiers en mensen op de grond.
Keuringseisen voor luchtvarenden zijn daarom strikt. In Europa zijn de civiele medische regels vastgelegd in de Joint Aviation Requirements Flight Crew Licensing 3 (JAR FCL-3) en in Amerika bij de FAA. Militairen hebben hun eigen regelgeving, in Nederland op dit moment vastgelegd in de Military Aviation Requirements (MAR).

Authorised Medical Examiners (AME) zijn vliegerartsen die JAR bevoegd zijn vliegmedische keuringen uit te voeren. Om in Nederland deze bevoegdheid te krijgen moet men de Basiscursus Luchtvaartgeneeskunde met goed gevolg hebben afgelegd. Deze cursus wordt gegeven op het Centrum voor mens en luchtvaart in Soesterberg. Hierna kan men ook de cursus luchtvaartgeneeskunde voor gevorderden volgen.

Militaire vliegerartsen kunnen diverse militaire flight-surgeon opleidingen volgen. Nederlandse luchtmachtartsen volgen de opleiding bij de US Airforce in Brooks AFB, Texas of bij de US Army in Fort Rucker, Alabama, marineartsen volgen de opleiding bij de US Navy op NAS Pensacola, Florida. Een flight surgeon is de Engelse term voor een militaire vliegerarts, een flight surgeon is dus niet zozeer een chirurg in de snijdende zin van het woord.



</doc>
<doc id="1686451" url="https://nl.wikipedia.org/wiki?curid=1686451" title="Belonefobie">
Belonefobie

Belonefobie (Grieks: βελόνη "belóne", naald en φόβος "phobos", angst), ook wel naaldenfobie genoemd, wordt omschreven als een angst voor scherp, spitse voorwerpen zoals pinnen, spelden, naalden en injectienaalden. Een belonefobie hangt vaak nauw samen met een bloedfobie oftewel hematofobie.

Personen met een angst voor naalden ervaren een vorm van angst en emotionele beroering die compleet ontwrichtend werkt in hun dagelijkse bezigheden.

Ongeveer 10% van de Amerikaanse bevolking heeft last van een naaldenfobie. Het komt heel vaak voor dat kinderen een angst voor naalden hebben. De meeste kinderen groeien hier volledig overheen naarmate ze ouder worden. Wanneer hier geen serieuze aandacht aan besteed wordt, ontstaat er mogelijk op latere leeftijd een zeer ernstige vorm van een naaldenfobie waardoor vaak medische zorg vermeden zal worden.

Een herinnering van wanneer de fobie is ontstaan is vaak alleen de eerste herinnering van een fobische reactie. De traumatische gebeurtenis zelf is meestal een routineprocedure die zonder al te veel problemen is verlopen.

Sommige personen voelen in geringe mate een oncomfortabel gevoel wanneer ze blootgesteld worden aan hun angst voor naalden terwijl anderen door hun angst voor naalden medische behandelingen totaal vermijden.


</doc>
<doc id="1686851" url="https://nl.wikipedia.org/wiki?curid=1686851" title="Rinopneumonie">
Rinopneumonie

Rinopneumonie is een paardenziekte veroorzaakt door een Equine Herpesvirus (EHV). De ziekte kent een viertal verschijningsvormen.

Dit is de meest voorkomende vorm van rinopneumonie. Over het algemeen verloopt deze vorm heel onschuldig. Het paard zal ongeveer enkele dagen tot ruim een week na de infectie opgelopen te hebben ziekteverschijnselen vertonen. In de meeste gevallen zijn de symptomen na een paar weken terug verdwenen. Tenzij er een secundaire bacteriële infectie ontstaat. Een bacterie alleen heeft weinig kans om de luchtwegen te infecteren, maar infecties met virussen maken een weg vrij zodat de bacteriën hun slag kunnen slaan.
Bij een secundaire bacteriële infectie blijven de symptomen langer bestaan en zal er eventueel een antibioticakuur gegeven moeten worden. 

Vaak bij jonge paarden, koorts, soms snotneus, hoesten, dikke benen, lymfeknopen zijn gezwollen, niet goed willen eten, ogen kunnen tranen.

Wanneer een drachtige merrie in contact komt met de EHV-infectie kan de baarmoeder geïnfecteerd geraken. Het virus verspreidt zich daar en infecteert de foetus. Het virus en de schade die het veroorzaakt heeft kan worden aangetoond in bepaalde organen van de geaborteerde vrucht. De merrie aborteert vaak pas een aantal maanden na het meemaken van de EHV-infectie, maar als de merrie plots hoge koorts krijgt kan ze ook binnen een paar dagen aborteren. Dit komt dan meestal door de koorts waarbij zich bepaalde hormonen door het lichaam aangemaakt worden en een abortus veroorzaken.

Bij merries, veroorzaakt abortus of zwak geboren veulens die vaak sterven;
een wat slappe staart, ataxie (incoördinatie), eventueel ernstige verlammingsverschijnselen (meestal zijn enkel de achterbenen aangetast maar in ernstige gevallen ook de voorbenen), blaasverlamming, niet meer kunnen mesten.

Deze vorm waarbij het zenuwstelsel aangetast wordt, komt gelukkig niet al te vaak voor. Door beschadiging van het ruggenmerg kunnen paarden verlamd worden.

Een wat slappe staart, ataxie (incoördinatie), eventueel ernstige verlammingsverschijnselen (meestal zijn enkel de achterbenen aangetast maar in ernstige gevallen ook de voorbenen), blaasverlamming, niet meer kunnen mesten.

Heel zelden zien we deze vorm van de EHV-infectie. Het oog raakt hier geïnfecteerd waardoor er witte vlekjes op het hoornvlies ontstaan. Deze plekjes moeten goed behandeld worden omdat het hoornvlies anders blijvend beschadigd kan raken. Daarnaast kan het voorkomen dat er geen afwijkingen te zien zijn aan het oog maar dat paard (tijdelijk) een verminderd of totaal verlies van gezichtsvermogen heeft. Meestal betreft dit één oog. 

Witte vlekjes op het hoornvlies, verminderd gezichtsvermogen.

Eind februari 2012 overleden drie paarden aan rinopneumonie op een paardenpension in Berg en Dal. Ook in Heumen overleden in maart meerdere paarden en pony's aan de ziekte bij een manege. De Koninklijke Nederlandse Hippische Federatie (KNHF) laste meerdere evenementen afgelast. Hierna kwamen er meldingen van rhino uit Vlagtwedde, Winsum en Ede. Half maart versoepelde de KNHF de maatregelen.


</doc>
<doc id="1686860" url="https://nl.wikipedia.org/wiki?curid=1686860" title="Cornage">
Cornage

Cornage of hemiplegia laryngis is een paardenziekte die bestaat uit de verlamming van een van de stembanden, een aandoening die vooral voorkomt bij grote paarden. Dit leidt tot een afsluiting van het strottenhoofd waardoor de ademhaling moeilijker wordt. Meestal is de linker stemband aangetast en vaak betreft het een grote ruin. Deze aandoening komt in verschillende gradaties voor.


Rechtszijdige cornage komt zelden voor. Het komt voor na de beschadiging van de zenuw bijvoorbeeld door flebitis (aderontsteking).



Deze aandoening kan enkel verholpen worden door een operatie aan het strottenhoofd. Nadien is er een rustperiode van drie maanden aangewezen waarbij het dier zo weinig mogelijk zijn stembanden gebruikt, dat wil zeggen geen fysieke inspanningen, geen plaats waar het paard vaak hinnikt.



</doc>
<doc id="1686987" url="https://nl.wikipedia.org/wiki?curid=1686987" title="Lady Chatterley's Lover">
Lady Chatterley's Lover

Lady Chatterley's Lover is een roman van de Engelse schrijver D.H. Lawrence, geschreven in 1928 en aanvankelijk uitgebracht te Florence. Het werk veroorzaakte onmiddellijk een schandaal door de expliciet beschreven seks tussen een aristocratische vrouw en een arbeider en zou pas in 1960 voor het eerst in het Verenigd Koninkrijk worden uitgegeven.

Het boek werd meerdere malen verfilmd, onder meer in 1981 met Sylvia Kristel in de hoofdrol.

Lawrence dacht er op een bepaald moment aan om zijn boek "Tenderness" te noemen en maakte enkele aanpassingen in het originele manuscript om het toegankelijker te maken. Het boek werd in drie verschillende versies uitgebracht.

Het verhaal gaat over de jonge rijke Constance Chatterley. Haar man, Sir Clifford Chatterley, is tijdens de Eerste Wereldoorlog gehandicapt geraakt en sindsdien niet meer in staat haar seksueel te bevredigen. Ze begint een verhouding met de jonge jachtopziener Oliver Mellors en wordt zwanger van hem. Haar man is toch bereid het kind te erkennen en als erfgenaam aan te wijzen. Hierna scheiden de twee van elkaar en gaan Constance en Oliver samen een eenvoudig leven leiden.

Het boek veroorzaakte een schandaal. Zowel de ongewone relatie als de expliciet beschreven seksscènes vormen hier de aanleiding toe.

Het verhaal gaat dat het verhaal zijn oorsprong vindt in Lawrence' eigen ongelukkige huwelijksleven. Volgens critici zou de flirt van Lady Ottoline Morrell met haar werkman het verhaal hebben beïnvloed.

Liefde en persoonlijke relaties vormen de rode draad in het boek. Individuele regeneratie kan enkel gevonden worden in een relatie tussen man en vrouw en in sommige gevallen tussen twee mannen... Lawrence bekijkt een brede waaier aan verschillende relatietypes. Er is de brute relatie tussen Mellors en zijn echtgenote Bertha, die hem straft door hem genot te ontzeggen. Tommy Dukes heeft geen relatie, omdat hij geen vrouw vindt die hij intellectueel respecteert en die hij verlangt. Dan is er ook nog de perverse, moederlijke relatie tussen Clifford en Mrs. Bolton, wanneer Connie hem verlaat.

Richard Hoggart argumenteert dat het hoofdonderwerp van "Lady Chatterley's Lover" niet de seksscènes waren die aan het debat ten grondslag lagen, maar het zoeken naar integriteit en gevoel van compleet zijn. De sleutel tot deze integriteit is samenhang tussen lichaam en geest, omdat "het lichaam zonder geest bruut is; geest zonder lichaam… loopt weg van ons dubbele zelf." Het boek focust op de incoherentie van een leven dat "enkel bestaat uit de geest". Lawrence zag dit als de norm bij de jonge leden van de aristocratische klasse, zoals te zien is in zijn beschrijving van Constance en haar zus Hilda's liefdesaffaires in hun jeugd:

So they had given the gift of themselves, each to the youth with whom she had the most subtle and intimate arguments. The arguments, the discussions were the great thing: the love-making and connexion were only sort of primitive reversion and a bit of an anti-climax. (Ze hadden het geschenk van henzelf gegeven, elk aan de jongeling met wie ze de meest subtiele and intieme gesprekken hadden. De gesprekken, de discussies waren het grote gegeven: de liefde en de verbinding waren enkel een soort van primitieve terugkering en iets van een anti-climax.)

Het contrast tussen lichaam en geest is te zien in de ontevredenheid die ze allen met hun vorige relaties hadden: Constance' gebrek aan intimiteit met haar echtgenoot die "enkel bestaat uit geest" en Mellors' keuze om apart te leven van zijn echtgenote omwille van haar "brute" seksuele natuur. Deze ontevredenheden leiden allen in een relatie die langzaam wordt opgebouwd en gebaseerd is op compassie, fysieke passie en wederzijds respect. Als de relatie tussen Lady Chatterley en Mellors zich ontwikkelt, leren zij meer over de interrelatie tussen lichaam en geest; zij leert dat seks meer is dan een zondige en ontnuchterende daad en hij leert over de spirituele moeilijkheden.

Mark Blechner, een neuro-psychoanalyticus, identificeert het "Lady Chatterley-fenomeen": dezelfde seksuele daad kan mensen verschillend beïnvloeden op verschillende momenten, afhankelijk van hun gevoelen. Hij baseert zich hiervoor op de scène waarin Lady Chatterley zich afgesloten voelt van Mellors en zich slecht voelt over de seksuele daad: "And this time the sharp ecstasy of her own passion did not overcome her; she lay with hands inert on his striving body and do what she might, her spirit seemed to look on from the top of her head and the butting of his haunches seemed ridiculous to her and the sort of anxiety of his penis to come to its little evacuating crisis seemed farcical. Yes, this was love, this ridiculous bouncing of the buttocks and the wilting of the poor insignificant, moist little penis." (En deze keer kwam de scherpe extase van haar eigen passie niet over haar; ze lag met haar handen slap op zijn lichaam en deed wat ze kon, haar geest leek toe te kijken van buiten haar en de stoten van zijn heupen leken haar belachelijk en de gespannenheid van zijn penis om naar diens kleine evacueringscrisis te komen leek een klucht. Ja, dit was liefde, dit belachelijke stoten van het achterwerk en het harder worden van de arme insignificante, zachte kleine penis.) Kort daarop bedrijven ze opnieuw de liefde en deze keer ervaart ze een enorme fysieke en emotionele samenhorigheid: "And it seemed she was like the sea, nothing but dark waves rising and heaving, heaving with a great swell, so that slowly her whole darkness was in motion and she was ocean rolling its dark, dumb mass." (Het leek alsof ze als de zee was, niets dan donkere golven die aanrollen, aanrollen met een grote aanloop, zo dat langzaam haar hele donkerheid in beweging gezet wordt en ze was het rollen van een oceaan haar donkere, domme massa) Neurologische studies van het "Lady Chatterley-fenomeen" kunnen de aanwezigheid van een plaats in de hersenen voor de subjectieve seksuele spanning bewijzen, of het fenomeen tegenspreken.

Toen het boek in 1960 in Groot-Brittannië werd gepubliceerd, verwerd het proces tegen de uitgever, Penguin Books, een publieke aangelegenheid en de test van de nieuwe Obscene Publications Act uit 1959. De wet uit 1959 maakte het mogelijk om de uitgevers aan vervolging te laten ontkomen als ze konden aantonen dat een werk van literaire waarde was. Een van de bezwaren was dat Lawrence meermaals de woorden 'fuck' en 'cunt' gebruikte.

Meerdere academische critici, onder wie E. M. Forster, Helen Gardner, Richard Hoggart, Raymond Williams en Norman St John-Stevas, werden als getuige opgeroepen. Op 2 november 1960 werd Penguin Books onschuldig verklaard. Als gevolg hiervan werd een grotere vrijheid in het publiceren van expliciet materiaal in het Verenigd Koninkrijk gegeven. De vervolging werd bekritiseerd als dat het niet meeging met de veranderende sociale normen, vooral toen aanklager Mervyn Griffith-Jones vroeg of het een boek was dat "je wou dat je vrouw of bediende kon lezen".

In 1961 kwam de tweede editie op de markt, deze bevatte een voorwoord van de uitgever waarin het voorval werd uitgelegd. De tweede editie van het boek werd opgedragen aan de twaalf juryleden, drie vrouwen en negen mannen, die Penguin Books onschuldig hadden verklaard.

In 2006 werd het proces door BBC Wales verfilmd als "The Chatterley Affair".

In Australië werden zowel het oorspronkelijke boek als een boek dat het Britse proces beschreef, "The Trial of Lady Chatterley", verbannen. Een kopie werd het land binnengesmokkeld en daarna uitgegeven in de jaren 1960. Dit leidde uiteindelijk tot de afzwakking van de censuur van boeken. Desondanks blijft het Office of Film and Literature Classification behouden. Wanneer het bureau het besproken materiaal te aanstootgevend of obsceen vindt, zal zij weigeren om het te classificeren. Boeken en films die niet worden geclassificeerd, kunnen niet legaal worden uitgebracht.

In 1930 introduceerde senator Bronson Cutting een amendement voor de Smoot-Hawley Tariff Act. De bedoeling hiervan was om de censuur die door de Amerikaanse douane werd uitgevoerd op boeken die werden ingevoerd tegen te gaan. Senator Reed Smoot was een groot tegenstander hiervan. Hij dreigde publiekelijk obscene passages van ingevoerde boeken voor te lezen aan de senaat. Hoewel hij dit niet deed, nam hij "Lady Chatterley's Lover" op als voorbeeld van een obsceen boek dat het grote publiek nooit mocht bereiken. Smoot verklaarde dat hij enkel de eerste pagina’s gelezen had van het boek. De schrijver was "een zieke geest met een ziel zo zwart dat hij zelfs de donkerte van de hel zou verduisteren".

"Lady Chatterley's Lover" was een van de drie boeken waarmee de ban werd aangevochten en omgezet in 1959. De andere boeken waren "Tropic of Cancer" en "Fanny Hill".

De film (1981) was in New York onderwerp van een poging tot censuur, omdat het overspel zou goedpraten. Het Hooggerechtshof verklaarde dat de wet die de ban uitsprak in tegenspraak was met de vrije meningsuiting.

Het boek werd in de Verenigde Staten door Frances Steloff van Gotham Book Mart uitgegeven, ondanks de ban.

In 1964 werd boekenverkoper Ranjit Udeshi uit Bombay vervolgd onder sectie 292 van de Indiase Strafwet (verkoop van obscene boeken) omwille van het verkopen van een ongecensureerde versie van het boek.

De zaak werd voorgelegd aan drie rechters van het Hooggerechtshof van India. De wet werd van toepassing verklaard op het boek, nadat het aan enkele testen werd onderworpen.

In de Verenigde Staten was de vrijelijke publicatie van het boek een belangrijke gebeurtenis in de seksuele revolutie. Het boek was toen een belangrijk onderwerp van debat. In 1965 nam Tom Lehrer een satirisch nummer op, genaamd "Smut", waarin de zanger verklaart te genieten van zulk materiaal; "Who needs a hobby like tennis or philately?/I've got a hobby: rereading "Lady Chatterley" (Wie heeft een hobby nodig als tennis of filatelie?/Ik heb een hobby: "Lady Chatterley" herlezen).

Brits dichter Philip Larkins gedicht "Annus Mirabilis" begint met een verwijzing naar het proces:

Tegen de jaren 1970 was het voldoende veilig in het Verenigd Koninkrijk om een parodie door Morecambe en Wise uit te brengen. Michele Dotrice figureerde als Lady Chatterley.

"Lady Chatterley's Lover" werd verschillende malen herwerkt voor het scherm:


BBC Radio 4 speelde in september 2006 een bewerking voor de radio.

De Brits toneelschrijver John Harte schreef reeds in 1953 een succesvol toneelstuk in drie bedrijven. Pas in de jaren 1960 zou het worden uitgevoerd. Dit toneelstuk zou het enige blijven dat door de weduwe van de auteur, Frieda von Richthofen zou worden gelezen en goedgekeurd. Ondanks haar pogingen om het toneelstuk al in de jaren 1950 op de bühne te brengen, gaf Baron Philippe de Rothschild zijn rechten pas op later op.



</doc>
<doc id="1687283" url="https://nl.wikipedia.org/wiki?curid=1687283" title="Schistosoma mansoni">
Schistosoma mansoni

Schistosoma mansoni is een tropische parasitaire worm uit het geslacht "Schistosoma", die de ziekte schistosomiasis veroorzaakt. Jaarlijks raken circa 210 miljoen mensen ermee besmet. In juli 2009 werd bekend dat onderzoekers van het Leids Universitair Medisch Centrum de genetische code van de worm ontrafeld hebben, wat op termijn een bijdrage moet leveren aan een medicijn.

"Schistosoma mansoni" heeft een ingewikkelde levenscyclus. Uit wormeitjes ontwikkelen zich in zoet water een larvestadium (miracidia), die zich vrij in het water voortbewegen door middel van trilhaartjes. Deze larven zijn ofwel mannelijk, ofwel vrouwelijk. Ze dringen een tussengastheer (een zoetwaterslak) binnen.

In de slak ondergaan de larven een aantal ontwikkelingsstadia. De miracidia verliezen hun trilharen en veranderen in een moedersporocyst: een soort zak waarin de larve zich ongeslachtelijk vermeerdert. Iedere moedersporocyst produceert meerdere dochtersporocysten, die op hun beurt weer een ander type larve (cercaria) in grote hoeveelheden voortbrengen. Ieder miracidium brengt zodoende honderdduizenden cercaria voort. Ook hiervan zijn er mannelijke en vrouwelijke exemplaren.

De cercaria verlaten hun tussengastheer en zwemmen naar hun tweede gastheer. Als mensen in besmet water baden kan de parasiet in dit larvestadium ongemerkt door de huid het lichaam binnendringen. Eenmaal in de bloedbaan reizen de piepkleine cercaria naar de lever en groeien uit tot wormen van ongeveer een centimeter. Mannetjes en vrouwtjes gaan vervolgens in paren naar de bloedvaten rond de darmen om eitjes te leggen. Ongeveer twee maanden na een besmetting zijn de microscopisch kleine eitjes aantoonbaar in de ontlasting. Hiermee is de cyclus rond. Dit proces, van eitje tot eileggende worm duurt 25 tot 30 dagen.

De levensduur van de "Schistosoma mansoni" kan meer dan twintig jaar bedragen, maar is meestal ongeveer vijf jaar. 


</doc>
<doc id="1687358" url="https://nl.wikipedia.org/wiki?curid=1687358" title="Di-ethylthiofosforylchloride">
Di-ethylthiofosforylchloride

Di-ethylthiofosforylchloride is een gechloreerde thiofosfaat-ester. Het is een kleurloze, giftige vloeistof.

Di-ethylthiofosforylchloride kan bereid worden door de reactie van fosforpentasulfide en ethanol, gevolgd door de chlorering van het reactieproduct. Een andere mogelijkheid is de reactie van thiofosforylchloride met ethanol.

Het is een belangrijk intermediair product in de synthese van vele organofosforverbindingen, met name pesticiden zoals foxim, parathion, chloorpyrifos, diazinon of triazofos. Om bijvoorbeeld parathion te maken wordt het gereageerd met 4-nitrofenol. Om diazinon te maken wordt het in reactie gebracht met 2-isopropyl-4-methyl-6-hydroxypyrimidine.

Het is ook gebruikt voor de synthese van vlamvertragers en flotatiemiddelen.

De stof ontleedt in water, met de vorming van zoutzuur. Het is een giftige en corrosieve verbinding, onder andere voor de ogen, de huid en de luchtwegen. Inademing van de damp kan longoedeem veroorzaken. De effecten kunnen met vertraging optreden. Bij langdurige of herhaalde blootstelling remt de stof het enzym cholinesterase; dit is het werkingsprincipe van de afgeleide pesticiden, waarvan er een aantal omwille van hun giftigheid inmiddels niet meer mogen gebruikt worden.



</doc>
<doc id="1687394" url="https://nl.wikipedia.org/wiki?curid=1687394" title="Isothiocyanaat">
Isothiocyanaat

Isothiocyanaat is een functionele groep in de scheikunde met de formule -N=C=S. De groep is gevormd uit isocyanaat door daarin zuurstof te vervangen door zwavel.

Een isothiocyanaat is ook een chemische verbinding die deze functionele groep bevat. Ze zijn over het algemeen biologisch actief met een werking als vraatwerend middel, nematocide, anti-bacteriële of anti-microbiële stof. Een aantal komt in de natuur voor, vooral in kruisbloemigen als mosterd of broccoli. Ze kunnen ook synthetisch bereid worden, bijvoorbeeld door de reactie van een primaire amine met thiocarbonylchloride (CSCl, ook bekend als thiofosgeen).

Vluchtige isothiocyanaten hebben een prikkelende geur en zijn traanopwekkend.

Organische isothiocyanaten zijn erg reactieve verbindingen, die als elektrofiel reageren met nucleofielen, bijvoorbeeld met amines.
Voorbeelden van isothiocyanaten zijn:


</doc>
<doc id="1687661" url="https://nl.wikipedia.org/wiki?curid=1687661" title="Fenvaleraat">
Fenvaleraat

Fenvaleraat, de triviale naam voor "(RS)-alfa-cyano-3-fenoxybenzyl-(RS)-2-(4-chloorfenyl)-3-methylbutyraat", is een organische verbinding met als brutoformule CHClNO. Het is een geel-bruine viskeuze vloeistof, die quasi-onoplosbaar is in water.

Fenvaleraat wordt gebruikt als insecticide. Handelsnamen van dit product zijn "Sumicidin, Pydrin" en "Belmark". Het is in feite een mengsel van 4 isomeren, die elk een apart functie hebben in de bestrijding van ongedierte.

De stof ontleedt bij verhitting tussen 150-300°C met vorming van giftige dampen, onder andere waterstofcyanide en waterstofchloride. Ook na hydrolyse van de esterbinding, die ook zonder verhitting kan optreden, wordt de stof cyanogeen.

De stof is irriterend voor de ogen, de huid en de luchtwegen. De stof kan effecten hebben op het zenuwstelsel, met als gevolg gewaarwordingen aan het gelaat zoals tintelen, jeuken of branderig gevoel.



</doc>
<doc id="1687972" url="https://nl.wikipedia.org/wiki?curid=1687972" title="Allylisothiocyanaat">
Allylisothiocyanaat

Allylisothiocyanaat is een kleurloze tot lichtgele olieachtige vloeistof, met een prikkelende, irriterende geur en bittere smaak. Ze is slecht oplosbaar in water, maar goed in alcohol. De stof is niet optisch actief.

Allylisothiocyanaat is het hoofdbestanddeel van de etherische olie van zwarte mosterd ("Brassica nigra") of bruine mosterd ("Brassica juncea") en is verantwoordelijk voor de scherpe smaak daarvan. In de planten of de zaden zelf is allylisothiocyanaat niet als dusdanig aanwezig, maar wel in de vorm van het glucosinolaat sinigrine. Wanneer de cellen van de plant worden beschadigd, bij het malen van de zaden of het eten van de planten, komt het enzym myrosinase in contact met de glucosinolaten en komen er isothiocyanaten vrij. De bittere smaak daarvan werkt als natuurlijke afweer van de planten tegen herbivoren.

Allylisothiocyanaat wordt synthetisch bereid door de reactie van allylchloride of allyljodide met kaliumthiocyanaat:

Allylisothiocyanaat wordt gebruikt als smaakstof, antibacterieel en conserveermiddel of insecticide.

Allylisothiocyanaat is een vluchtige, irriterende en sterk traanverwekkende vloeistof en de stof werd in de Eerste Wereldoorlog gebruikt als grondstof voor mosterdgas.

Allylisothiocyanaat hydrolyseert gemakkelijk tot allylamine.



</doc>
<doc id="1688050" url="https://nl.wikipedia.org/wiki?curid=1688050" title="Zimelidine">
Zimelidine

Zimelidine of zimeldine was het eerste antidepressivum uit de groep van selectieve serotonine-heropnameremmers (SSRI's) dat in de psychiatrie werd gebruikt; de term SSRI zou men overigens pas later gaan gebruiken.

Het middel was begin jaren 1970 ontwikkeld door de Zweedse chemicus en Nobelprijswinnaar Arvid Carlsson en medewerkers voor het bedrijf Aktiebolaget Hässle uit Göteborg, dat kort daarna door Astra werd overgenomen. Ze gingen in hun onderzoek uit van het antihistaminicum broomfeniramine. Nadat er een octrooi op verkregen was noemde Astra de stof "zimeldine". Ze kwam in 1982 in Europa op de markt onder de merknaam "Zelmid". Maar het middel bleek in sommige gevallen het syndroom van Guillain-Barré te veroorzaken, en in 1983 werd het wereldwijd uit de handel genomen. Het werd opgevolgd door fluvoxamine en fluoxetine (afgeleid van het antihistaminicum difenhydramine) en de andere SSRI's.


</doc>
<doc id="1688314" url="https://nl.wikipedia.org/wiki?curid=1688314" title="2-nitroaniline">
2-nitroaniline

2-nitroaniline is een aromatische verbinding met als brutoformule CHNO. De stof komt voor als oranje-gele kristallen. Het bestaat uit een benzeenring (vandaar het aromatisch karakter van de molecule), waaraan een NH-groep en een NO-groep zijn vastgehecht.

De stof vormt bij verbranding giftige dampen van stikstofoxiden. Ze reageert met sterke zuren, sterk oxiderende stoffen en sterk reducerende stoffen. 2-nitroaniline reageert met organische materialen in aanwezigheid van vocht, waardoor kans op brand ontstaat.



</doc>
<doc id="1688321" url="https://nl.wikipedia.org/wiki?curid=1688321" title="3-nitroaniline">
3-nitroaniline

3-nitroaniline is een aromatische verbinding met als brutoformule CHNO. De stof komt voor als gele kristallen. Het bestaat uit een benzeenring (vandaar het aromatisch karakter van de molecule), waaraan een NH-groep en een NO-groep zijn vastgehecht.

De stof vormt bij verbranding giftige dampen van stikstofoxiden. Ze reageert met sterke zuren, sterk oxiderende stoffen en sterk reducerende stoffen. 3-nitroaniline reageert met organische materialen in aanwezigheid van vocht, waardoor kans op brand ontstaat.



</doc>
<doc id="1688327" url="https://nl.wikipedia.org/wiki?curid=1688327" title="4-nitroaniline">
4-nitroaniline

4-nitroaniline is een aromatische verbinding met als brutoformule CHNO. De stof komt voor als gele of bruine kristallen of als poeder. Het bestaat uit een benzeenring (vandaar het aromatisch karakter van de molecule), waaraan een NH-groep en een NO-groep zijn vastgehecht.

4-nitroaniline wordt gesynthetiseerd uit aniline (1). Eerst wordt met behulp van azijnzuuranhydride een acetaatgroep als beschermende groep aan aniline gekoppeld waardoor acetanilide (2) ontstaat. De NH-groep van aniline moet beschermd worden, omdat anders in de volgende stap naast nitrering ook oxidatie zou optreden. Een tweede voordeel wordt gevormd door de grootte van de beschermende groep: de reactie op de 2-plaats wordt lastiger door sterische hindering.

Hierna volgt de aromatische nitrering met salpeterzuur, zwavelzuur en azijnzuur tot 2-nitroacetanilide (3a) en 4-nitroacetanilide (3b). Ten slotte wordt de beschermende acetaatgroep onder invloed van een zure katalysator afgesplitst, zodat men 4-nitroaniline (4b) en een kleine hoeveelheid 2-nitroaniline (4a) bekomt, die daarna wordt verwijderd.

Industrieel wordt 4-nitroaniline ook bereid door "p"-chloornitrobenzeen te reageren met ammoniak.

4-nitroaniline wordt gebruikt als tussenstof in de synthese van kleurstoffen, antioxidanten, geneesmiddelen en benzine. Ze wordt ook aangewend in rubberinhibitoren, geneesmiddelen voor pluimvee en als beschermer tegen corrosie.

De stof vormt bij verbranding giftige dampen van stikstofoxiden. Ze reageert met sterke zuren, sterk oxiderende stoffen en sterk reducerende stoffen. 4-nitroaniline reageert met organische materialen in aanwezigheid van vocht, waardoor kans op brand ontstaat. De stof is niet corrosief, maar erg toxisch.

De stof is matig irriterend voor de ogen en luchtwegen, maar erg schadelijk wanneer het in contact met de huid komt. 4-nitroaniline kan effecten hebben op het bloed, met als gevolg de vorming van methemoglobine. De effecten kunnen met vertraging optreden. De substantie is niet onder te brengen voor wat betreft de carcinogeniciteit voor de mens en behoort dus tot IARC-klasse 3.




</doc>
<doc id="1688345" url="https://nl.wikipedia.org/wiki?curid=1688345" title="Sinorhizobium meliloti">
Sinorhizobium meliloti

Sinorhizobium meliloti is een wortelknobbelbacterie uit de familie van de Rhizobiaceae. Het zijn beweeglijke, gram-negatieve bacteriën. Ze leven in symbiose met vlinderbloemige plantensoorten uit de geslachten "Medicago", "Melilotus" en "Trigonella". "Medicago truncatula" wordt gebruikt als modelplant in het onderzoek naar wortelknobbelbacteriën. Ze leggen voor deze planten de stikstof uit de lucht vast, waardoor deze ook nog op stikstofarme grond kunnen groeien. Op de plantenwortels worden zogenaamde stikstofwortelknolletjes gevormd, waarin de bacteriën leven. Hun energie krijgen ze uit de assimilaten van de plant.

Het genoom van "Sinorhizobium meliloti" heeft drie replicaties: een 3.65 megabase chromosoom en de twee megaplasmiden, pSymA (1.35 megabasen) en pSymB (1.68 megabasen), die alle drie volledig zijn gesequenced.

Het stikstofvastleggingsvermogen van de bacterie wordt belemmerd door Bisfenol A. Deze stof wordt gebruikt in kunststoffen.



</doc>
<doc id="1688548" url="https://nl.wikipedia.org/wiki?curid=1688548" title="1,2-difenylhydrazine">
1,2-difenylhydrazine

1,2-difenylhydrazine is een toxische organische verbinding met als brutoformule CHN. De stof komt voor als witte tot gele kristallen.

1,2-difenylhydrazine is een intermediaire stof in de synthese van de geneesmiddelen fenylbutazon (ontstekingsremmer) en sulfinpyrazon (middel tegen jicht). Het is tevens een prestatiebevorderend additief in motorbrandstofmengsels van benzine en alcoholen (methanol en/of ethanol).

De verbinding werd in het verleden gebruikt voor de productie van benzidine, waarmee kleurstoffen werden bereid.

1,2-difenylhydrazine ontleedt bij verhitting of bij verbranding met vorming van giftige dampen, waaronder stikstofoxiden. Het reageert met minerale zuren, waarbij benzidine ontstaat.


</doc>
<doc id="1688572" url="https://nl.wikipedia.org/wiki?curid=1688572" title="MACI">
MACI

Matrix-induced autologous chondrocyte implantation (MACI) is een methode voor de implantatie van eigen kraakbeencellen bij kraakbeendefecten. Lichaamseigen kraakbeenvormende cellen worden op een collageen membraan gezaaid en daarna in het defect geïmplanteerd. Er wordt gezond kraakbeen uit de knie van de patiënt gehaald en vervolgens naar het laboratorium opgestuurd. De chondrocyten uit het kraakbeen worden opgekweekt en op een collageen membraan gezaaid. Daarna wordt het membraan met de gekweekte cellen in het defect geplaatst, waar ze tot nieuw kraakbeen kunnen uitgroeien. 




</doc>
<doc id="1688784" url="https://nl.wikipedia.org/wiki?curid=1688784" title="Diallylether">
Diallylether

Diallylether is een vluchtige, licht ontvlambare vloeistof. Het is een ether afgeleid van allylalcohol. Diallylether is onoplosbaar in water.

Diallylether kan gevormd worden door de condensatiereactie van allylalcohol met zichzelf, en met als katalysator koper(I)chloride en zwavelzuur. Een alternatieve methode is de Williamson-ethersynthese met allylalcohol en allylbromide.

Diallylether is een reactieve stof dankzij de twee allylgroepen. De dubbele bindingen kunnen gepolymeriseerd worden en de stof is daarom geschikt als (co-)monomeer voor diverse polymeren. Ze wordt ook gebruikt voor de synthese van andere verbindingen: zo kunnen andere allylethers bereid worden door diallylether te reageren met een alcoholen.

Diallylether is een vluchtige, licht ontvlambare vloeistof. De damp is ongeveer 3,4 keer zwaarder dan lucht en kan zich langs de grond verspreiden; ontsteking op afstand is dus mogelijk.

De stof kan ontplofbare peroxiden vormen; ze moet daarom in gestabiliseerde vorm opgeslagen worden, koel en in het donker.

De damp is irriterend voor ogen, huid en luchtwegen. De stof kan effecten hebben op het centraal zenuwstelsel, met als gevolg verminderd bewustzijn. De vloeistof ontvet de huid.



</doc>
<doc id="1688861" url="https://nl.wikipedia.org/wiki?curid=1688861" title="Immunofenotypering">
Immunofenotypering

Immunofenotypering is de analyse van bloedcellen op basis van flowcytometrie. Bij immunofenotypering worden de celmembraamstructuren van bloedcellen in kaart gebracht. Flowcytometrie kent vele toepassingen waaronder het opsporen van kankercellen in bloed bij de diagnostiek van leukemie.

Om in bloed verschillende cellen te kunnen onderscheiden wordt in het klinisch chemisch laboratorium gebruikgemaakt van antistoffen gericht tegen CD-merkers. Antistoffen zijn eiwitten die specifiek kunnen binden aan een eiwit ook wel antigeen genaamd. In het geval van antistoffen gericht tegen CD-merkers kunnen deze antistoffen zich specifiek binden aan een type CD-marker. CD-merkers worden met behulp van nummers van elkaar onderscheiden. Zo bindt een antistof gericht tegen CD3 alleen aan T-cellen en CD19 aan B-cellen. Doordat de antistoffen een fluorescent vlaggetje hebben zal na binding van de antistoffen aan de cel een fluorescent signaal gegenereerd worden dat gemeten kan worden met een flowcytometer. Door gebruik te maken van een combinatie van verschillende antistoffen kan in beeld gebracht worden wat de verhouding is tussen de verschillende soorten bloedcellen zoals aantal lymfocyten, monocyten, neutrofielen en hun stadium van differentiatie.

Aangezien de verschillende bloedcellen per stadium van de ontwikkeling specifieke CD-merkers op hun oppervlak, die bovendien ook nog celtype-specifiek zijn, kan met deze fenotypering nagegaan worden of er een sprake is van een normale uitrijping of dat er een bepaald type bloedcelkanker ofwel leukemie aanwezig is. Daarnaast kan nagegaan worden welke CD-nummers nu wel en welke niet op de kankercellen aanwezig zijn, en kan dus informatie verkregen worden over het soort leukemie.

Indien een immunofenotypering is uitgevoerd voorafgaand aan therapie en dus het profiel van CD-markers van de tumorcel bekend is kan het effect van therapie gevolgd worden. Door op gezette tijden tijdens en na de behandeling bloed af te nemen en de analyse te herhalen kan nagegaan worden of het aantal cellen met het specifieke CD-merker profiel ten gevolge van de behandeling is afgenomen.


</doc>
<doc id="1688941" url="https://nl.wikipedia.org/wiki?curid=1688941" title="Benzofuraan">
Benzofuraan

Benzofuraan is een heterocyclische verbinding met als brutoformule CHO. Het is een kleurloze olie-achtige vloeistof met een kenmerkende geur. De stof bestaat uit een benzeen- en furaanring die aan elkaar vastzitten. Door de aanwezigheid van de benzeenring is benzofuraan een aromatische verbinding.

Benzofuraan wordt gesynthetiseerd uit een reactie van coumarine en een hydroxide. Dit wordt de Perkin-omlegging genoemd.

Benzofuraan polymeriseert traag bij kamertemperatuur, maar sneller onder invloed van hitte en onder invloed van een zure katalysator. De stof is mogelijk carcinogeen voor de mens.



</doc>
<doc id="1689001" url="https://nl.wikipedia.org/wiki?curid=1689001" title="Tevelingshofje">
Tevelingshofje

Het Tevelingshofje is een hofje in de Zuid-Hollandse stad Leiden. Het hofje is gelegen aan de gedempte 4e Binnenvestgracht. Het Tevelingshofje werd gesticht in 1655 en gebouwd in 1666 in opdracht van de Leidse kooplieden Jacob en Charles Tevel. Charles Tevel liet tijdens de pestepidemie van 1655 liet hij in zijn testament vastleggen dat Jacob na zijn dood een hofje moest bouwen met 12 huisjes voor kinderloze echtparen ouder dan 20. Jacob en zijn vrouw lieten dit later uitbreiden tot twintig huisjes.

Het hofje heeft aan drie zijden straten. Om de beschikbare grond optimaal te benutten is de plattegrond licht ruitvormig. De daardoor ontstane scheefheid is overal doorgevoerd, zowel de ingangpoort, de vestibule, de vloertegels, de pomp, en zelfs de putdeksels. Van de twintig huisjes zijn er vier precies op de hoeken. Die hebben hun ramen aan de straatzijde.


</doc>
<doc id="1689223" url="https://nl.wikipedia.org/wiki?curid=1689223" title="Cumatetralyl">
Cumatetralyl

Cumatetralyl is een toxische organische verbinding, afgeleid van coumarine, die gebruikt wordt als rattengif. De stof is een anticoagulans van de eerste generatie, vergelijkbaar met warfarine. De symptomen - verzwakking, anorexie, bloed in urine en feces, neusbloedingen als gevolg van de faling van het bloedstollingsmechanisme - treden pas enkele dagen na inname van het gif op.

Het wordt verkocht door Bayer onder de merknaam "Racumin", als poeder of als pasta in blauwe zakjes. De pasta bevat 0,375 gram cumatetralyl per kilogram pasta. Eén zakje weegt 100 gram. De zakjes zijn blauw gekleurd en bevatten de bittere stof Bitrex om de kans op accidentele inname door mensen te verkleinen. Ze worden geplaatst in rioleringen, op vuilnishopen of in speciale lokdozen.

Cumatetralyl is door de Europese Commissie toegelaten als biocide van producttype 14 (rodenticides) vanaf 1 juli 2011, maar slechts voor een periode van vijf jaar. Er dient eerst een beoordeling te gebeuren van het risico van de stof voor andere diersoorten vooraleer de toelating kan verlengd worden.


</doc>
<doc id="1689325" url="https://nl.wikipedia.org/wiki?curid=1689325" title="Ziekenhuis Gelderse Vallei">
Ziekenhuis Gelderse Vallei

Ziekenhuis Gelderse Vallei (ZGV) is een van oorsprong christelijk, algemeen ziekenhuis in Ede. Het heeft meer dan 600 bedden en circa 2600 medewerkers. In 2007 en 2011 is het ziekenhuis geaccrediteerd door het NIAZ (Nederlands Instituut voor Accreditatie in de Zorg).

In 1987 fuseerden het Julianaziekenhuis in Ede, het Protestants-Christelijk Streekziekenhuis in Bennekom en het Pieter Pauwziekenhuis in Wageningen. In 1991 kwam daar ook het Julianaziekenhuis Veenendaal in Rhenen bij.
Na deze fusies vond er op de bestaande locaties een herindeling plaats. Nieuwe technologieën werden toegevoegd en er werden plannen gemaakt voor nieuwbouw.
In 1992 kwam er toestemming voor de bouw van het nieuwe ziekenhuis in de Edese wijk Rietkampen. In 2000 werd het onder de naam "Ziekenhuis Gelderse Vallei" geopend.

Eind 2012 besloot het ziekenhuis om abortus provocatus ook bij het syndroom van Down mogelijk te maken. Hierop kwam protest vanuit de medewerkers van het ziekenhuis. In een brief aan de raad van bestuur vroegen zij om heroverweging van deze beslissing.



</doc>
<doc id="1689382" url="https://nl.wikipedia.org/wiki?curid=1689382" title="Charlie Koch">
Charlie Koch

Carel Frederik (Charlie) Koch (Groningen, 30 april 1890 - 1984) was een Nederlands chirurg en vrouwenarts uit Middelburg. In 1940 werd hij Engelandvaarder.

Nadat op 17 mei 1940 Middelburg en Zuid-Beveland door de Duitsers was gebombardeerd, besloot Koch met zijn vrouw en twee zonen naar Engeland te gaan. Eerst gingen zij naar Breskens. Daar verzamelde hij een hele groep mensen, uiteindelijk ongeveer 200, die hetzelfde doel hadden. Hij regelde brood voor ze door bij bakkerijen briefjes af te geven dat de Nederlandse regering er later voor zou betalen. Later ging hij met de groep door naar Brest in Bretagne. Vandaar liet hij de ambassade in Parijs weten dat ze daar waren. De ambassade stuurde een Nederlandse majoor naar Bretagne om het commando op zich te nemen, maar Koch weigerde dat over te dragen, omdat het zijn mannen waren, die hij had verzameld, verzorgd en moed had ingesproken. In Londen werd hij voor de krijgsraad geleid en vrijgesproken. Via Plymouth kwam de groep in Engeland aan.

In Londen ontmoette hij Archibald McIndoe, die hem in het Queen Victoria Hospital in East Grinstead omschoolde tot plastisch chirurg. Hij leerde neergeschoten vliegers te behandelen die vaak een verbrand gezicht hadden en soms een deel van hun neus of kin misten. Een belangrijk aspect was ook de resocialisatie van de slachtoffers. Als een patiënt hem vroeg of hij dat wel eerder had gedaan, zei hij "you are my guinea pig", mijn proefkonijn. Als snel werd er een patiëntenvereniging opgericht met de naam Guinea Pig.

In de rang van luitenant-kolonel werd Koch eind november 1945 door het Ministerie van Oorlog naar Engeland gezonden als leider van de Plastisch Chirurgische Groep (PCG) van de landmacht. Daarna introduceerde Koch de plastische chirurgie als nieuw specialisme in Nederland. Op 26 maart 1947 begon Koch als plastisch-chirurg in het militaire hospitaal in Arnhem, waar ook burgerpatiënten werden behandeld. Hij beschikte daar over tien bedden. Daarnaast zette hij toen reeds een kleine praktijk op in Amsterdam. Nadat het team in Arnhem door de nieuwe minister van Defensie (kabinet-Drees-Van Schaik) werd opgeheven, vertrok Koch naar Amsterdam en zette zijn praktijk aldaar voort.

Op 1 januari 1950 richtte Koch, samen met J.C. Raadsveld en C.A. Honig, de Nederlandse Vereniging voor Plastische Chirurgie op. De 90e verjaardag van Koch werd op Schiphol gevierd, waar hij namens de vereniging een gouden speld kreeg met een guinea pig, een soort marmot.

Zijn tweede echtgenote Ineke Koch woonde tot haar overlijden in flatgebouw Stoephout, Wassenaar. Hun zoon Richard is ook plastisch chirurg in Amsterdam.




</doc>
<doc id="1689482" url="https://nl.wikipedia.org/wiki?curid=1689482" title="Bioallethrine">
Bioallethrine

Bioallethrine is een organische verbinding met als brutoformule CHO. Het is een gele stroperige vloeistof, die onoplosbaar is in water. Bioallethrine heeft een aantal structuur- en stereo-isomeren, waaronder het trans-isomeer s-bioallethrine.

De stof wordt gebruikt als antiparasitair middel. De handelsnaam van het product is "Depallethrin".

De stof ontleedt bij verhitting boven 400°C met vorming van irriterende dampen. Ze is tevens zeer schadelijk voor waterorganismen. Boven 65,6°C kunnen ontplofbare damp of mengsels worden gevormd, zodat brand kan ontstaan.

De stof is irriterend voor de ogen, de huid en de luchtwegen.


</doc>
<doc id="1689652" url="https://nl.wikipedia.org/wiki?curid=1689652" title="Benzylacetaat">
Benzylacetaat

Benzylacetaat is een ester met een prettige, naar jasmijn ruikende, geur.

Benzylacetaat komt van nature voor in diverse bloemen en fruitsoorten. Extracten met een relatief hoog gehalte benzylalcetaat zijn de absolues van jasmijn, hyacint en tuberoos, en ylang ylang olie.

Er zijn twee belangrijke synthesemethoden. De meest gebruikte is de reactie van benzylchloride met natriumacetaat in aanwezigheid van een katalysator. De andere methode is de directe Fischer-verestering van benzylalcohol met azijnzuur, onder invloed van een sterk zuur (typisch zwavelzuur) als katalysator.

Benzylacetaat behoort tot de belangrijkste geurstoffen die in parfums en cosmetica worden gebruikt. In kleinere hoeveelheden wordt het ook als smaakstof gebruikt. Voor deze doeleinden is alleen het chloorvrije benzylacetaat geschikt dat niet uit benzylchloride is gemaakt.

Daarnaast wordt het wel als oplosmiddel gebruikt. Het is vrij goedkoop commercieel verkrijgbaar.



</doc>
<doc id="1689821" url="https://nl.wikipedia.org/wiki?curid=1689821" title="Fernand Meyer">
Fernand Meyer

Fernand Meyer is een Frans tibetoloog, antropoloog en historicus.

Meyer is anno 2009 studiedirecteur van de École pratique des hautes études. Daarnaast is hij voor het Centre national de la recherche scientifique verantwoordelijk voor de onderzoeksgebieden milieu, samenleving en cultuur in de Himalaya-regio

Hij is gespecialiseerd in Tibetaanse geneeskunde en doet onderzoek naar therapieën, levensconcepten en natuur binnen de Tibetaans boeddhistische en culturele tradities die binnen de niet-medische Tibetaanse literatuur zijn beschreven.

Fernand Meyer schreef zelf en samen met anderen tientallen werken. Hij werkte onder meer samen met Anne-Marie Blondeau en Katia Buffetrille.



</doc>
<doc id="1689847" url="https://nl.wikipedia.org/wiki?curid=1689847" title="Hofje van Nieuwkoop">
Hofje van Nieuwkoop

Het Hofje van Nieuwkoop in Den Haag dateert uit de 17e eeuw.

Johan de Bruijn van Buijtewech, Heer van Nieuwkoop en Achttienhoven, was een van de rijkste inwoners van Den Haag toen hij in 1657 overleed. Net een week eerder had hij zijn testament gewijzigd en bepaald dat op zijn tuinen aan de Warmoesstraat een hofje moest worden gebouwd voor arme of behoeftige weduwen. In tegenstelling tot het door zijn tante in Gouda gestichte Hofje van Buytenwech, dat uitsluitend voor arme katholieke vrouwen was bestemd, had De Bruijn van Buijtewech uitdrukkelijk bepaald dat de toekomstige bewoners van het hofje van Nieuwkoop niet geselecteerd mochten worden op grond van hun religieuze overtuiging.

Door wat grond te ruilen kon de hoofdingang aan de Prinsegracht komen, waar in de 17e eeuw veel mooie huizen stonden. Als architect werd voor Pieter Post gekozen. Er kwamen huisjes, negen privaten en een pomp. De huisjes werden in het begin gratis bewoond. Dit duurde niet lang, want Pieter Post had de kosten hoog laten oplopen.

De hoofdingang is aan de Prinsegracht, maar achter in de hof is een ingang die nu dagelijks wordt gebruikt. Recht tegenover de hoofdingang staat het Regentenhuis. In 1845 besloten de regenten de huisjes toch weer voor armlastige vrouwen te bestemmen. Van 1861 tot 1887 werd de Regentenkamer verhuurd aan de Pulchri Studio en daarna hadden beeldhouwer Charles van Wijk en de schilder Willem van Konijnenburg daar hun atelier. Er zijn verschillende verbouwingen en toevoegingen geweest maar de kwaliteit van het hofje ging achteruit.

Na het 300-jarig bestaan werd het Hofje in een stichting ondergebracht en besloten de regenten tot grondige restauratie, die in 1970 begon. Er zijn nu 62 huisjes, die in een rechthoek om de tuin staan. De pomp die nu in het midden van de tuin staat, is uit de 18de eeuw en staat op de plaats waar vroeger de privaten stonden. De oude pomp stond ergens in de hoek.

De zij-ingang van het hofje staat open, men kan er discreet naar binnen kijken.

Het Hofje van Nieuwkoop wordt geclassificeerd als een Rijksmonument (18080).



</doc>
<doc id="1689991" url="https://nl.wikipedia.org/wiki?curid=1689991" title="Dibutyltinoxide">
Dibutyltinoxide

Dibutyltinoxide of DBTO is een organische tinverbinding met als brutoformule CHOSn. De stof komt voor als een wit poeder, dat onoplosbaar is in water. Ze wordt gebruikt bij organische synthesereacties, voornamelijk bij alkylering, acylering en sulfinatie voor stoffen die een alcoholgroep bevatten.

De stof ontleedt bij verhitting met vorming van giftige dampen, onder andere tin en tinoxiden.

De stof is irriterend voor de ogen, de huid en de luchtwegen. De stof kan effecten hebben op het centraal zenuwstelsel, met als gevolg een verstoorde werking ervan. Blootstelling aan dibutyltinoxide kan de dood veroorzaken. De effecten kunnen met vertraging optreden.

Bij langdurige of herhaalde blootstelling aan de stof kan nefaste effecten hebben op de lever. Dierproeven tonen aan dat deze stof mogelijk misvormingen veroorzaakt bij pasgeborenen.


</doc>
<doc id="1690018" url="https://nl.wikipedia.org/wiki?curid=1690018" title="Cumafos">
Cumafos

Cumafos, de triviale naam voor "3-chloor-7-di-ethoxyfosfinothioyloxy-4-methyl-2-chromenon", is een uiterst toxische organische verbinding met als brutoformule CHClOPS. De stof komt voor als kleurloze kristallen met een kenmerkende geur, die onoplosbaar is in water.

Het wordt gebruikt als insecticide. Handelsnamen van de stof zijn Asuntol, Co-ral, Meldane, Muscatox, Perizin, Resitox en Negashunt. Cumafos is zeer giftig voor waterorganismen en kan schadelijk zijn voor het milieu.

De stof ontleedt bij verhitting met vorming van giftige dampen, onder andere zwaveloxiden, fosforoxiden en waterstofchloride. Cumafos reageert traag met basen, gepaard gaande met hydrolyse.

Kortstondige blootstelling aan de stof zorgt voor een remming van cholinesterase. De effecten kunnen met vertraging optreden.


</doc>
<doc id="1690132" url="https://nl.wikipedia.org/wiki?curid=1690132" title="Proteobacteriën">
Proteobacteriën

Proteobacteriën (Proteobacteria) zijn bacteriën waarvan vele belangrijke stikstofvastleggers zijn. Ze kunnen de stikstof uit de lucht vastleggen. Er zijn ook ziekteverwekkers die behoren tot de proteobacteriën.

De naam proteobacteria is afgeleid van de Griekse god Proteus, die zijn gedaante kon veranderen. Tot deze groep behoren bacteriën met veel verschillende vormen. De verwantschap berust dan ook niet op morfologische kenmerken maar op RNA-sequenties. De celwanden van de proteobacteriën bestaan uit een- tot enkele lagen mureïne en lipopolysacchariden. Ze zijn daarom ook gramnegatief. Vele soorten hebben voor de voortbeweging zweepstaartjes, anderen kunnen glijden.

Enkele ondergroepen zoals de Rhodospirillaceae (purpurbacteriën) en Chromatiaceae (zwavel-purpurbacteriën) kunnen onder anoxische (zonder zuurstof) omstandigheden fotosynthetiseren. Ze gebruiken hiervoor organische stoffen, zwavelwaterstof, zwavel of waterstof als elektronendonor, waarbij geen elementaire zuurstof vrij komt.

De ondergroep van de Myxobacteria is de enige bekende groep van proteobacteriën in het overgangsgebied van eencellige naar meercellige levensvormen. Myxobacteriën vormen veelcellige vruchtlichamen met sporen, een convergente evolutie met de slijmzwammen.

De Proteobacteria worden in vijf hoofdgroepen ingedeeld, die als klassen beschouwd kunnen worden en die de Griekse letters Alpha tot Epsilon als voorvoegsel hebben: Alphaproteobacteria, Betaproteobacteria, Gammaproteobacteria, Deltaproteobacteria en Epsilonproteobacteria. Enkele kunnen mogelijk paraphyletisch zijn.

Volgens de endosymbiontentheorie stammen de mitochondriën bij Eukaryonten van endosymbiontische proteobacteriën af.

Hieronder volgen enkele belangrijke orden, families en geslachten van de vijf klassen Proteobacteria:








</doc>
<doc id="1690168" url="https://nl.wikipedia.org/wiki?curid=1690168" title="Thiram">
Thiram

Thiram, de triviale naam voor "dimethylcarbamothioylsulfanyl-N,N-dimethyldithiocarbamaat", is een organische verbinding met als brutoformule CHNS. De stof komt voor als kleurloze kristallen, die onoplosbaar zijn water. Thiram wordt gebruikt als antiparasitair middel. Het behoort tot de klasse der dithiocarbamaten.

De stof ontleedt bij verbranding met vorming van giftige dampen, waaronder zwaveloxiden en koolstofdisulfide. Thiram reageert met sterk oxiderende stoffen, zuren en oxideerbare materialen.

De stof is irriterend voor de ogen, de huid en de luchtwegen. Herhaald of langdurig contact met thiram kan de huid gevoelig maken. De stof kan effecten hebben op de schildklier en de lever.


</doc>
<doc id="1690236" url="https://nl.wikipedia.org/wiki?curid=1690236" title="Fenylarseenzuur">
Fenylarseenzuur

Fenylarseenzuur is een zeer toxische organische verbinding met als brutoformule CHAsO. Het is een kleurloze vaste stof, die voorkomt onder diverse vormen. Fenylarseenzuur is een benzeenderivaat van arseenzuur, waarbij de OH-groep is vervangen door een fenylgroep. De stof doet dienst als buffer.

Fenylarseenzuur kan op verschillende manieren worden bereid, maar de meest gangbare manier is een reactie tussen een fenyldiazoniumzout en natriumarseniet, in het bijzijn van een koperkatalysator:

De stof ontleedt bij verhitting met vorming van giftige dampen, onder andere arseen. Ze is, door de aanwezigheid van arseen, erg toxisch en kan leiden tot ernstige vergiftiging.


</doc>
<doc id="1690386" url="https://nl.wikipedia.org/wiki?curid=1690386" title="Rode Kruismonument">
Rode Kruismonument

Het Rode Kruismonument is een monument in Otterlo dat geplaatst werd om te herinneren aan de grote rol die het Rode Kruis heeft gespeeld gedurende de bezettingsjaren tijdens de massale evacuatie in het kader van Operatie Market Garden.

Het monument heeft de vorm van een zuil met afgeronde hoeken en is gemaakt van natuursteen. Het monument is 1,80 meter hoog en 1,20 meter breed.

Op het monument bevindt zich aan de voorkant een plaquette met de tekst:

"NED. RODE KRUIS"

"EVACUATIE"
"TIJD"

"24 SEPT."
"1944"
"1945"

Aan beide zijkanten zijn een mozaïek en een reliëf te zien.

Het monument staat nu op de Harskamperweg in Otterlo maar werd oorspronkelijk bij de Ericaschool geplaatst, waar het jarenlang stond. Omdat het daar echter met regelmaat schade ondervond door vandalisme, werd besloten het monument te verplaatsen naar de huidige locatie.


</doc>
<doc id="1690571" url="https://nl.wikipedia.org/wiki?curid=1690571" title="Zineb">
Zineb

Zineb, de triviale naam voor "zink ethaan-1,2-diylbis(dithiocarbamaat)", is een organische zinkverbinding met als brutoformule (CHNSZn). Het is een licht-gekleurd poeder dat onoplosbaar is in water.

Zineb wordt bereid uit een reactie van nabam en zinksulfaat:

Zineb wordt gebruikt als fungicide dat behoort tot de klasse der dithiocarbamaten. Handelsnamen van de stof zijn "Parzate, Lodacol" en "Dithane-z-78".

Zineb ontleedt bij verhitting en bij verbranding, met vorming van giftige en irriterende dampen, waaronder stikstofoxiden en zwaveloxiden. De stof is niet stabiel onder invloed van licht en vocht.

De stof is irriterend voor de ogen, de huid en de luchtwegen. Herhaald of langdurig huidcontact kan huidontsteking veroorzaken of de huid gevoelig maken. Zineb kan effecten hebben op het bloed, het centraal zenuwstelsel en de lever.



</doc>
<doc id="1690710" url="https://nl.wikipedia.org/wiki?curid=1690710" title="Syndroom van Sheehan">
Syndroom van Sheehan

Het syndroom van Sheehan is hypopituïtarisme (verminderde hypofysefunctie) veroorzaakt door necrose als gevolg van bloedverlies en hypovolemische shock gedurende en na de bevalling.

Dit syndroom is een zeldzame complicatie na de zwangerschap. Het treedt op na excessief bloedverlies post partum. Diffuus intravasale stolling zoals kan ontstaan bij vruchtwaterembolie of het Hellp-syndroom kunnen bijdragen aan het ontstaan ervan.

Hypertrofie en hyperplasie van lactotrofe cellen gedurende de zwangerschap zorgen voor vergroting van de hypofysevoorkwab zonder dat de bloedtoevoer toeneemt.

Daarnaast wordt de hypofysevoorkwab van bloed voorzien door een poortadersysteem met een lage druk.

Deze omstandigheden maken dat de hypofyse kwetsbaar is bij bloeddrukdaling zoals bij ernstige bloedingen kan optreden met ischemie en necrose tot gevolg.

De hypofyseachterkwab heeft hier door directe arteriële bloedtoevoer geen last van.

Deze aandoening als gevolg van zwangerschap werd door H.L. Sheehan in 1937 voor het eerst beschreven; het syndroom van Simmonds geeft soortgelijke klachten, maar komt onafhankelijk van de zwangerschap bij beide geslachten voor.



</doc>
<doc id="1690778" url="https://nl.wikipedia.org/wiki?curid=1690778" title="Propaannitril">
Propaannitril

Propaannitril is een organische verbinding met als brutoformule CHN. Het is een kleurloze vloeistof met een kenmerkende, etherische geur. De stof is zeer goed oplosbaar in water.

Propaannitril kan op verschillende manieren worden bereid. Een eerste manier is de dehydratie van propionamide:

Een alternatief is de reductie van acrylonitril:

Dit is een nevenreactie bij de productie van adiponitril door de elektrohydrodimerisatie van acrylonitril, een stap in het proces voor de productie van nylon-6,6. Propaannitril kan echter terug omgezet worden in acrylonitril door middel van dehydrogenering.

Een andere methode is de destillatie van ethylwaterstofsulfaat in aanwezigheid van kaliumcyanide:

De stof ontleedt bij verhitting met vorming van giftige dampen, onder andere stikstofoxiden en waterstofcyanide. Propaannitril reageert hevig met sterk oxiderende stoffen, waardoor brand- en ontploffingsgevaar ontstaat. Ze reageert tevens met zuren, stoom en warm water, waarbij uiterst giftig en brandbaar waterstofcyanide ontstaat.

De stof kan effecten hebben op de ijzerstofwisseling in het lichaam, met verstikking als gevolg. Blootstelling aan propaannitril kan bewusteloosheid, onregelmatige hartslag en zelfs de dood veroorzaken. De effecten kunnen met vertraging optreden.



</doc>
<doc id="1690782" url="https://nl.wikipedia.org/wiki?curid=1690782" title="Propyleenimine">
Propyleenimine

Propyleenimine is een organische verbinding met als brutoformule CHN. Het is een kleurloze, viskeuze en rokende vloeistof met een kenmerkende geur. De stof is matig tot slecht oplosbaar in water. Propyleenimine wordt gebruikt in de organische synthese.

De stof kan polymeriseren onder invloed van zuren, met brand- of ontploffingsgevaar tot gevolg. Propyleenimine kan bij verwarming ontploffen en is in vrijwel alle omstandigheden uiterst ontvlambaar. De stof ontleedt bij verhitting en bij verbranding, met vorming van giftige dampen, waaronder stikstofoxiden.

De stof is irriterend voor de ogen, de huid en de luchtwegen. Blootstelling ver boven de toegestane grenzen kan de dood veroorzaken. Herhaald of langdurig huidcontact kan huidontsteking veroorzaken. Deze stof is mogelijk kankerverwekkend bij de mens.



</doc>
<doc id="1690803" url="https://nl.wikipedia.org/wiki?curid=1690803" title="Bromadiolon">
Bromadiolon

Bromadiolon is een krachtig rattengif dat behoort tot de coumarinederivaten. Eén enkele dosis kan dodelijk zijn voor de dieren. Het is een anticoagulans van de tweede generatie, dat ook effectief is tegen ratten- en muizenpopulaties die resistent zijn tegen rattengif van de eerste generatie zoals warfarine.

De concentratie van de stof in de eindproducten is zeer laag: maximaal 50 milligram per kilogram (0,005%).

De Europese Commissie heeft bromadiolon opgenomen in de lijst van toegelaten biociden. De toelating is beperkt tot vijf jaar (1 juli 2011 tot 30 juni 2016). Omdat de stof mogelijk persistent, bioaccumulerend en toxisch of zeer persistent en sterk bioaccumulerend is, dient er alvorens de toelating kan verlengd worden een vergelijkende risicobeoordeling te gebeuren, om na te gaan of er alternatieven zijn die minder schadelijk zijn voor het milieu.

Bromadiolon is vanzelfsprekend een zeer toxische stof voor zoogdieren; ook voor pluimvee. Het kan worden opgenomen door inademing of inslikking of langs de huid. Het is een vitamine K-antagonist die het bloedstollingsmechanisme afremt. Om de effecten ervan tegen te gaan kan fytomenadion (vitamine K) toegediend worden.

Bromadiolon is niet vluchtig en is bijna niet oplosbaar in water.



</doc>
<doc id="1691257" url="https://nl.wikipedia.org/wiki?curid=1691257" title="Oxidatieve stress">
Oxidatieve stress

Oxidatieve stress is een stofwisselingstoestand, waarbij meer dan een normale fysiologische hoeveelheid reactieve zuurstofverbindingen "(ROS - reactive oxygen species)" in de cel gevormd wordt of aanwezig is. Deze reactieve zuurstofverbindingen ontstaan tijdens de verschillende stappen in de stofwisseling van de mitochondriale elektronentransportketen en cytochroom P oxidasen. Het gaat hierbij om het superoxide-anionenradicaal O, waterstofperoxide "(HO)" en het hydroxylradicaal OH.

De reactieve zuurstofverbindingen beschadigen alle delen van de cel, inclusief proteïnen, lipiden en DNA.

Oxidatieve stress kan onder andere ontstaan door roken, medicijngebruik, overmatig alcoholgebruik, te lange blootstelling aan de zon, intensief sporten, obesitas, hypoglykemie en, zoals aangeduid in een recente studie, depressie.

Door oxidatieve stress vindt er oxidatieve afbraak van lipiden plaats, waardoor de cellen meer energie gaan gebruiken voor het stabiliseren van de celmembraan. Ook vindt er oxidatieve proteïneveranderingen plaats en wordt door de oxidatieve stress het DNA beschadigd. Deze gevolgen van oxidatieve stress zijn mede verantwoordelijk voor het verouderingsproces.

Cellen en weefsels hebben verschillende mogelijkheden zich te beschermen tegen oxidatieve stress:

Bij de oxidatieve fosforylering van de stofwisseling worden vrije radicalen gevormd, die vooral het mitochondriale DNA beschadigen, doordat ze dicht bij het mitochondriale DNA zitten.

De nettoreactie bij de oxidatieve fosforylering in de cellen is de exergone reactie van zuurstof- met waterstofionen, waarbij water gevormd wordt. Reacties vinden spontaan plaats als de deelnemende atomen door een nieuwe ordening een edelgasconfiguratie bereiken, waarbij de elektronen in de buitenste schil de configuratie van de elektronen van een edelgas hebben. Bij zo'n configuratie heeft zuurstof acht en waterstof twee elektronen in de buitenste elektronenschil. Zuurstofatomen hebben zes en waterstof één valentie-elektron. Vormen beiden een verbinding met elkaar, waarbij water gevormd wordt, dan is voor alle drie de atomen de edelgasconfiguratie bereikt. De hierbij vrijkomende energie kan door het organisme verder benut worden. Ondanks uitgebreide beschermingsmechanismen bindt in twee procent van de gevallen slechts één waterstofatoom zich met één zuurstofatoom, waarbij dan een vrije radicaal het resultaat is.


</doc>
<doc id="1691469" url="https://nl.wikipedia.org/wiki?curid=1691469" title="Carbofenotion">
Carbofenotion

Carbofenotion, de triviale naam voor "4-chloorfenylthiomethyl-O,O-di-ethyldithiofosfaat", is een organische verbinding met als brutoformule CHClOPS. Het is een kleurloze vloeistof met een kenmerkende geur, die onoplosbaar is in water. Carbofenotion wordt gebruikt als insecticide. Handelsnamen van de stof zijn Acarithion, Dagadip, Garrathion, Nephocarb en Trithion.

De stof ontleedt bij verhitting of bij verbranding met vorming van giftige dampen, onder andere fosforoxiden, zwaveloxiden en waterstofchloride.

De damp van de stof is sterk irriterend voor de ogen, de huid en de luchtwegen. Butylformiaat kan effecten hebben op het centraal zenuwstelsel. Blootstelling aan hoge doses kan bewusteloosheid veroorzaken.


</doc>
<doc id="1691476" url="https://nl.wikipedia.org/wiki?curid=1691476" title="Broomchloormethaan">
Broomchloormethaan

Broomchloormethaan is een halomethaan van chloor en broom, met als brutoformule CHBrCl. Het is een kleurloze tot gele vloeistof met een chloroformachtige geur, die slecht oplosbaar is in water. Het werd tot 1 januari 2002 gebruikt als blusvloeistof in brandblussers, maar omwille van de schadelijkheid voor het milieu (in het bijzonder voor de ozonlaag) wordt de stof nu geweerd uit deze apparaten.

De stof ontleedt bij verhitting met vorming van giftige en corrosieve dampen, onder andere waterstofchloride, fosgeen en waterstofbromide. Broomchloormethaan tast, tenzij geremd, vele metalen aan, waaronder staal, aluminium, magnesium en zink.

Inademing van de stof kan longoedeem veroorzaken. De stof kan effecten hebben op het centraal zenuwstelsel en het bloed, met als gevolg verstoorde werking en vorming van carboxyhemoglobine. Blootstelling kan een verminderd bewustzijn veroorzaken.

Herhaald of langdurig huidcontact kan een huidontsteking veroorzaken. De longen kunnen aangetast worden bij langdurige blootstelling. Broomchloormethaan kan effecten hebben op de nieren en de lever, met als gevolg een verstoorde werking.



</doc>
<doc id="1691479" url="https://nl.wikipedia.org/wiki?curid=1691479" title="1-chloor-2,4-dinitrobenzeen">
1-chloor-2,4-dinitrobenzeen

1-chloor-2,4-dinitrobenzeen is een organische verbinding met als brutoformule CHClNO. De stof komt voor als lichtgele kristallen met een kenmerkende geur, die onoplosbaar zijn in water.

De stof kan bij schokken, wrijving of stoten ontleden, met een ontploffing tot gevolg. Ze kan bij verwarming ontploffen, zelfs in afwezigheid van lucht. 1-chloor-2,4-dinitrobenzeen reageert met sterk oxiderende stoffen en sterke basen. Ze vormt bij verbranding giftige en corrosieve gassen, onder andere waterstofchloride en stikstofoxiden.

De damp van de stof is irriterend voor de ogen en de luchtwegen, maar zeer irriterend voor de huid. De stof kan effecten hebben op het bloed, met als gevolg vorming van methemoglobine. Blootstelling aan hoge concentraties kan de dood veroorzaken.

Herhaald of langdurig huidcontact kan huidontsteking veroorzaken of de huid gevoelig maken. 1-chloor-2,4-dinitrobenzeen kan effecten hebben op het zenuwstelsel, met als gevolg een verstoord gezichtsvermogen.


</doc>
<doc id="1691776" url="https://nl.wikipedia.org/wiki?curid=1691776" title="Michael Aris">
Michael Aris

Michael (Vaillancourt) Aris (Havana, 27 maart 1946 - Oxford, 27 maart 1999) was een Brits boeddholoog in het Tibetaans boeddhisme, bhutanist, tibetoloog en onderzoeker van de Himalaya.

Michael is een eeneiige tweeling met Anthony Aris, eveneens tibetoloog met als specialismes Tibetaanse geschiedenis, cultuur en geneeskunde.

Aris ging na de Worth School in West Sussex naar Durham waar hij in 1967 afstudeerde op moderne geschiedenis aan de Durham-universiteit. Hierna vertrok hij voor zes jaar naar Bhutan als tutor voor de kinderen van de koninklijke familie aldaar.

In 1972 trouwde Michael Aris met de latere Birmese oppositieleidster Aung San Suu Kyi die hij kende uit zijn studietijd. Nadat ze een jaar in Bhutan hadden doorgebracht, verhuisden ze naar Oxford waar hun twee kinderen opgroeiden. Hier startte hij een vervolgopleiding aan de Universiteit van Londen en behaalde hij in 1978 zijn Ph.D. in Tibetaanse literatuur.

Aris was wetenschapper en docent in Aziatische geschiedenis aan het St John's College en later aan het St Antony's College, die beide deel uitmaken van de Universiteit van Oxford. In de laatste jaren voor zijn dood werkte hij hier aan de oprichting van een studiecentrum over Tibet en de Himalaya.

In 1988 keerde Suu Kyi terug naar Birma, in eerste instantie om voor haar moeder te zorgen en vervolgens om de prodemocratie-beweging te leiden. Aris kreeg van de St John's College betaald verlof als fellow, zodat hij voor de zaak van zijn vrouw kon lobbyen.

In 1997 werd bij hem prostaatkanker vastgesteld, die later terminaal bleek te zijn. Er werd door verschillende regeringen, internationale organisaties en prominente personen, waaronder de toenmalige secretaris-generaal van de VN Kofi Annan en paus Johannes Paulus II op de Birmese autoriteiten druk uitgeoefend hem een visum te verstrekken. Een visum werd hem geweigerd en de Birmese regering drong er bij Suu Kyi, die op dat moment vrij geen huisarrest had, op aan Birma te verlaten om hem te bezoeken. Ze weigerde uit vrees dat ze daarna het land niet weer zou worden binnengelaten.

Aris overleed op zijn 53e verjaardag in 1999. Sedert zijn vrouw in 1989 voor het eerst onder huisarrest werd geplaatst, hebben ze elkaar nog vijf maal kunnen ontmoeten, de laatste keer tijdens Kerstmis in 1995.


</doc>
<doc id="1691808" url="https://nl.wikipedia.org/wiki?curid=1691808" title="Withanolide">
Withanolide

Withanolide is een groep van minstens 300 van nature voorkomende chemische verbindingen. Deze secundaire plantaardige stoffen zijn hoofdzakelijk afkomstig van planten van het geslacht nachtschadefamilie. Ze bestaan uit steroïdale lactonverbindingen met 28 koolstofatomen.

Er zijn dertien geslachten uit de nachtschadefamilie waarin withanoliden voorkomen, waaronder: "Physalis", Tomatillo en "Withania".

Withaferin A uit ashwaganda was de eerste withanolide die is geïsoleerd. Een onstekkingsremmende effect van de verschillende withanoliden van deze plant kon worden aangetoond bij dierenonderzoeken en enkele tientallen zijn bekend. De plant wordt in de ajurvedische geneeskunde gebruikt.

Salpichrolid A, B en G (uit "Salpichroa origanifolia") hebben groeiremmende effecten op de larven van de mediterrane fruitvlieg en zijn daardoor voor de landbouw van belang.

Het gif uit het zegekruid is een andere groep withanoliden met insectendodende eigenschappen. Ze werden in de jaren zeventig onderzocht en in 2000 was het eerste volledige synthese.

Ixocarpalacton A uit tomatillo is een veelbelovend geneesmiddel in de preventie van kanker.


</doc>
<doc id="1692050" url="https://nl.wikipedia.org/wiki?curid=1692050" title="Chloorfacinon">
Chloorfacinon

Chloorfacinon (ISO-naam) is een rodenticide uit de groep van 1,3-indaandionderivaten. Andere indaandionderivaten zijn pindon en difacinon. Het zijn antistollingsmiddelen die de synthese van stollingsfactoren verhinderen en de bloedstolling vertragen. Na verloop van tijd treden allerlei inwendige bloedingen op. Eén enkele dosis van een lokmiddel met 50 mg/kg chloorfacinon is al dodelijk voor de bruine rat ("Rattus norvegicus") na vijf dagen.

Chloorfacinon wordt gebruikt tegen ratten, muizen, mollen e.d. in de vorm van lokmiddel of traceerpoeder. Traceerpoeder wordt gestrooid op plaatsen waar de dieren dikwijls langskomen. Het blijft dan in hun pels en aan hun poten kleven en ze zullen het innemen tijdens hun schoonmaakroutine.

Chloorfacinon is zeer giftig voor kleine zoogdieren; meer dan warfarine. Blootstelling gebeurt door inslikken, via de huid of door inademing van stof. Omwille van de kleine concentratie van chloorfacinon wordt er voor de mens geen toxisch effect verwacht bij het accidenteel innemen van een weinig lokmiddel; menselijke vrijwilligers hebben een dosis van 20 milligram van de stof zonder nadelige effecten getolereerd.

De Europese Commissie heeft in 2009 beslist om chloorfacinon op te nemen in de lijst van toegelaten biociden. Aan de toelating zijn een aantal algemene voorwaarden verbonden; zo moeten producten met chloorfacinon een kleurstof en een bitterstof (bv. Bitrex) bevatten, en lokmiddelen moeten in veilige, niet te openen lokdozen gebruikt worden. De maximale concentratie van chloorfacinon in gebruiksklare producten is 50 milligram per kilogram (0,005%). Traceerpoeder mag een hogere concentratie hebben; maar dat mag enkel door getrainde professionele gebruikers toegepast worden.


</doc>
<doc id="1692216" url="https://nl.wikipedia.org/wiki?curid=1692216" title="Roel Coutinho">
Roel Coutinho

Roel Coutinho (Laren (NH), 4 april 1946) is een Nederlands arts, microbioloog en voormalig directeur van het Centrum Infectieziektebestrijding (CIb), onderdeel van het Rijksinstituut voor Volksgezondheid en Milieu (RIVM). 

Na zijn studie geneeskunde in Amsterdam werkte Coutinho als tropenarts in Guinee-Bissau en Senegal. Ook werkte hij in Bangladesh een periode mee aan de uitroeiing van pokken. Terug in Nederland specialiseerde hij zich als medisch microbioloog en werd in 1977 hoofd van de afdeling Volksgezondheid van de GGD in Amsterdam. Een onderwerp waar hij op deze functie veel mee te maken had, was de bestrijding van seksueel overdraagbare aandoeningen. Later kwam daar ook hiv/aids bij. Een aantal jaren later promoveerde Coutinho in 1984 op het onderwerp seksueel overdraagbare aandoeningen bij homoseksuele mannen.

In 1989 werd Roel Coutinho benoemd tot hoogleraar in de epidemiologie en preventie van infectieziekten aan het Academisch Medisch Centrum van de Universiteit van Amsterdam. Daarna werd hij in 2000 algemeen directeur van de GGD Amsterdam. Op 1 februari 2005 werd hij bij het RIVM sectordirecteur van het Centrum Infectieziektebestrijding (CIb).

Roel Coutinho had met zijn functie als sectordirecteur van het CIb ook de leiding over het Outbreak Management Team (OMT), een Nederlands adviesorgaan dat adviseert over de bestrijding van een epidemie. Hij adviseerde onder andere over de in maart 2009 uitgebroken Mexicaanse griep. Coutinho was na het uitbreken er van meerdere malen in de media te zien en te horen over de Mexicaanse griep. Op 15 augustus 2013 werd hij opgevolgd door Jaap van Dissel, hoofd van de afdeling Infectieziekten bij het Leids Universitair Medisch Centrum.

Per 1 mei 2011 is Roel Coutinho benoemd tot hoogleraar Life Sciences aan de Universiteit Utrecht.

Het RIVM heeft in 2011 de huisarts Hans van der Linde gedagvaard in een bodemprocedure omdat de huisarts Coutinho's onafhankelijkheid openlijk in twijfel trok. Op 26 september 2012 heeft de rechter uitspraak gedaan en de eis van het RIVM afgewezen: huisarts Van der Linde mocht zijn uitspraken doen in het publieke debat.



</doc>
<doc id="1692287" url="https://nl.wikipedia.org/wiki?curid=1692287" title="Cytokinestorm">
Cytokinestorm

Hypercytokinemie ook wel cytokinestorm is een mogelijk fatale reactie van het lichaam waarbij de T- en B-cellen afweersysteemmoleculen (cytokinen) uitscheiden die een ontstekingsreactie in het hele lichaam veroorzaken.



</doc>
<doc id="1692389" url="https://nl.wikipedia.org/wiki?curid=1692389" title="Tibetaanse geneeskunde">
Tibetaanse geneeskunde

De Tibetaanse geneeskunde is een traditioneel geneeswijzesysteem dat de Indiase ayurveda als voornaamste basis heeft. De ziekteleer en in het bijzonder de voorstelling, dat de belangrijkste oorzaken van ziekte terug te voeren zijn op drie beperkingen van de menselijke geest (begeerte, aversie en onwetendheid), rusten op de leer van Gautama Boeddha.

De werking van de Tibetaanse geneeskunde is begin 21e eeuw niet wetenschappelijk bewezen. Er is één buiten India geproduceerd geneesmiddel, PADMA 28, dat wel voorgeschreven wordt voor aderverkalking en bij stoornissen in het vaatstelsel. 

De Tibetaanse geneeskunde wordt niet alleen in de huidige Chinese provincie Tibet toegepast, maar ook in bijvoorbeeld de aangrenzende provincies Sichuan, Qinghai, Gansu, Yunnan, de Indiase deelstaten Ladakh en Sikkim en de buurlanden Bhutan en Nepal. Na de Tibetaanse diaspora in de jaren 50 van de 20e eeuw breidde de toepassing van de Tibetaanse geneeskunde zich uit over de wereld, in het bijzonder over India, Europa en de Noord-Amerika.

De Tibetaanse geneeskunde moet haar wortels hebben in de prehistorie van Tibet. Over die periode is echter niets aan gegevens bekend. De oudste schriftelijke medische literatuur dateert uit de laatste periode van het Tibetaanse rijk (600 -850).
Deze documenten maken duidelijk dat er in die fase aanzienlijke invloed was van met name de Indiase medische literatuur. Een wat latere Tibetaanse legende spreekt ook van ontmoetingen met een arts uit het westen, Galenus. Het suggereert enige kennis van zijn opvattingen, waarschijnlijk verkregen via Arabische bronnen. 

Die eerste documenten maken deel uit van de manuscripten van Dunhuang. De context van die documenten maakt duidelijk dat veel daarvan gelieerd is aan het genezen van wonden ontstaan door oorlogshandelingen, bijvoorbeeld schedelwonden en verwondingen aan de ingewanden, zoals bij darmen. 

Ook behandelingen ten aanzien van brandend maagzuur, vergroeiing van de wervelkolom en overconsumptie van alcohol komen in die teksten voor. Invloed van Chinese literatuur blijkt uit een beschrijving van de praktijk van moxibustie. 

Er zijn ook een aantal documenten uit die periode die een vorm van veterinaire geneeskunde beschrijven, met name gericht op paarden. Ook die zijn vaak gelieerd aan oorlogshandelingen. 

De Tibetaanse geneeskunde zoals die nu bekendstaat, werd voor het eerst beschreven in de Vier medische tantra's. Er zijn verschillende tradities ten aanzien van de herkomst van het werk. Wetenschappelijk onderzoek heeft vastgesteld dat de tekst uit de twaalfde eeuw dateert. De belangrijkste auteur dan wel samensteller van het werk is Yutog Sarma Yönten Gönpo ("de jongere"). Een deel van de tekst is ontleend aan Indiase medische verhandelingen, zoals een deel van de Ayurveda, die in de elfde eeuw al door Rinchen Zangpo waren vertaald in het Tibetaans. De Vier medische tantra's is het klassieke leerboek waarin alle beschikbare kennis van dat moment van de Tibetaanse geneeskunde werd samengevat. Het is tot op heden de basis van die geneeskunde.

In de zeventiende eeuw werden nog belangrijke commentaren en aanvullingen geschreven door Darmo Lopsang Chodrak (1638-1710), de lijfarts van de 5e dalai lama. Het handelt dan om farmacologie en nieuwe inzichten uit Nepal. Hij schreef ook een hagiografie over zowel Yutog Sarma Yönten Gönpo als Yutog Yönten Gönpo (" de oudere"). De laatste is een arts uit de achtste eeuw, waarvan het historische bestaan op zijn minst twijfelachtig is. 

Een ander commentaar werd geschreven door zijn tijdgenoot Sanggye Gyatso (1653 – 1705 ), de regent in Tibet. In zijn werk, de Blauwe beril, benadrukte hij in navolging van de Vier medische tantra's dat de grondslag van de geneeskunde in de boeddhistische doctrine ligt. Het werk geeft ethische richtlijnen aan artsen. Het stelt met met name dat scholing essentieel is en in dat verband kritiseert het artsen, die " te lui zijn om een tekst te lezen ". Sangyye Gyatso stichtte een medisch college op de heuvel Chogpori nabij Lhasa. In de achttiende eeuw heeft 
Tenzin Phüntsok een omvangrijke materia medica geschreven die tot op heden wordt geraadpleegd. 

Vanaf eind achttiende eeuw is er in Centraal-Tibet een duidelijk verval van de medische kennis en discipline. Nieuwe publicaties uit de negentiende eeuw komen vrijwel uitsluitend uit Amdo en Kham, vooral uit de drukkerij van het koninkrijk Derge.

Meerdere bezoekers van Centraal-Tibet van eind negentiende en begin twintigste eeuw hebben het volstrekte gebrek aan ook maar enige elementaire medische en anatomische kennis beschreven van – grotendeels analfabete – artsen, alsmede het gebrek aan compassie waarmee veel patiënten werden behandeld. In 1916 werd door de dertiende dalai lama een nieuw college opgericht, het Men Tsee Khang, het Tibetaans Medisch en Astrologisch Instituut.

De basiseigenschappen van het lichaam in de Tibetaanse geneeskunde zijn de "dosha's", dat vertaald "fouten", "vlekken" of " onbalans" betekent. Tot de dosha's worden alle fouten als gevolg van een verstoring van de balans/levensritme dat prana wordt genoemd gerekend. Prana ontstaat door de samenkomst van Shiva (=yang) en Parvati (=yin). Een samenkomst van een ongelijke hoeveelheid van deze twee veroorzaakt onbalans.

Er wordt gerekend dat iemand die zich niet in de normtoestand bevindt, het lichaam schade berokkent. Tegengesteld is iemand die in harmonie leeft, gezond. Wanneer deze lichaamsprincipes zich in een toestand van een tekort of overvloed bevinden, dan storen ze elkaar en is volgens de filosofie ziekte het gevolg.

Elk van de lichaamsenergieën treedt in vijf verschillende vormen met verschillende functies en lokalisaties op. Er is een gedifferentieerd systeem van lichaamskanalen, waarin de verschillende vormen van energie en vloeibare stoffen getransporteerd worden, wat de Tibetaanse geneeskunde een complex geneessysteem maakt met een overeenkomstige diagnostiek.
De drie dosha's zijn actieve verdichtingen van de vijf grote elementen: metaal, hout, water, vuur en aarde. Belangrijk in de filosofie is het harmonische evenwicht tussen de elementen, waarbij wordt uitgegaan dat het met voeding in balans blijft. Ze hebben als taak deze elementen in de microkosmos van het lichaam te beïnvloeden:

In het boeddhisme wordt gesproken van vier nobele waarheden:

Het boeddhistische geneessysteem gaat ervan uit, dat het leiden inherent met de mens is verbonden. Ziekte wordt niet als een vreemde grootheid gezien die het lichaam van buiten aantast, maar als een principe dat in wezen deel uitmaakt van het leven zelf.

De volgende tabel toont de geneeskundige overeenkomsten met betrekking tot de vier waarheden:

In de vier hoofdwerken van de Tibetaanse geneeskunst is sprake van 84.000 verstoringen die in 404 ziektes worden ingedeeld. Daarvan zijn vervolgens 101 ziektes karmisch bepaald en eindigen, indien onbehandeld, met de dood. 101 ziektes stammen uit het huidige leven en kunnen met geneesmiddelen worden genezen. 101 ziektes worden door de menselijke geest veroorzaakt. 101 ziektes zijn van oppervlakkige natuur, wat wil zeggen dat ze door juist gedrag en houding worden genezen.

"Ti-mug", de onwetendheid over het niet bestaan van een Ich is naar Tibetaans inzicht de belangrijkste oorzaak van alle lijden. Zolang de mens het Ich-bewustzijn bezit, draagt hij ziekte inherent met zich mee. Uit deze Ich-bewustzijn ontstaat hechting en afwijzing.

De directe uitwerking van de drie giffen ("tweede nobele waarheid") leidt tot een verstoorde balans van de drie lichaamsenergieën c.q. dosha's. Hierdoor ontstaat een verbinding van het lichaamsenergetische naar het spirituele niveau: de ziekte als verstoring van de lichaamsenergie wordt overeenkomstig door het foutieve gedrag bepaald. Volgens de Tibetaanse ziekteleer wordt elke onbalans van de drie energieën door de drie giffen van de menselijke geest veroorzaakt. De geestelijke grondhouding geeft voornamelijk de doorslag over gezondheid en ziekte.

De diagnostiek in de Tibetaanse geneeskunde moet via de onbalans in de drie lichaamsenergieën opheldering geven. Door middel van observatie van uiterlijke tekens bij de patiënt stelt een Tibetaans arts ("amsi") een verstoring vast, waarbij de diagnose vooral gericht is op onderzoek van de pols, tong en urine. Met bevraging over de voorgeschiedenis en de toestand van het moment onderzoekt hij verder hoe het lichaam in de toestand van de ziekte terecht is gekomen en wat de ziekteveroorzakers zijn.

Het voelen van de polskwaliteit wordt in de Tibetaanse geneeskunde tot de hoogste vaardigheid verheven. Zo wordt door het voelen van de polskwaliteit conclusies getrokken over verstoringen die disharmonie hebben gebracht in de drie lichaamsprincipes. De mogelijke oorzaak van gezondheidsstoornissen wordt toegerekend aan de negatieve invloed van de menselijke geest.

Therapieën in de Tibetaanse geneeskunde hebben zowel preventief als genezend doel en richten zich in beide gevallen op herstel van de balans van binnen en van buiten. Gezondheid wordt als een toestand van optimale balans gedefinieerd. Er zijn vier methodes die dienen tot genezing.

De eerste methode richt zich op de juiste voeding die aangepast is op de tijd van de dag en het jaargetijde.

De tweede betreft de juiste houding of gedrag, gezien de belangrijkste ziekteoorzaak vanuit boeddhistisch perspectief ligt in de juiste geestelijke houding, waar begeerte, woede, haat, maar ook illusie leiden tot onbalans.

De derde therapeutische methode bestaat uit het voorschrijven van medicamenten in de vorm van kruidenpillen. Deze pillen bestaan overwegend uit plantbestanddelen. In een klein deel worden bestanddelen van dierlijke herkomst gemengd en in uitzonderingsgevallen worden mineraalsubstanties toegevoegd. Ook bestaan er zogenaamde "juwelenpillen" die edel- en halfedelstenen bevatten. Ook wordt Tibetaans wierook gebruikt als medicament.

De laatste methode bestaan uit een uitwendige behandeling, waartoe onder meer cupping, aderlaten, massage, rookbehandeling, moxibustie en cauterisatie worden gerekend. Om juiste tijdstippen te berekenen rondom een therapie, worden Tibetaanse astrologie en getallenmystiek ter hand genomen.

De fundamenten van de westerse natuurwetenschappelijke geneeskunde zijn de scheikunde, natuurkunde, anatomie, fysiologie en de pathologie van het menselijk lichaam. Het is een somatische, ofwel lichaamsgerichte wetenschap en houdt zich bezig met bewijs- en meetwerkzaamheden van de werking van medische methoden en secundair de verklaarbaarheid ervan. De westerse geneeskunde hecht er grote waarde aan, dat behandelingsmethoden bewijsbaar werkzamer zijn dan de behandeling met een placebomiddel.

De Tibetaanse geneeskunde richt zich niet zozeer op de anatomie, de substantie van het menselijke wezen of de meet- en bewijsbare effecten van het somatische lichaam, echter veel meer op patronen, relaties en functies en het samenspel ertussen. Het organisme wordt als een zelfregelend open systeem begrepen dat met zijn omgeving in verbinding staat en er materie en informatie mee uitwisselt.

De natuurwetenschappelijke geneeskunde richt het onderzoeksveld primair op de ziekteoorzaak, het ziekteverloop en de bijdragende pathogenetische mechanismen.

De Tibetaanse geneeskunde richt zich in hoge mate op de omgeving van de zieke en de invloed die deze heeft op de zieke. Ze neemt daaruit aan, zonder dat het bestaan of de waarheid is bewezen, dat er sprake is van een onbalans in de lichaamsfuncties en -energieën die de klachten veroorzaken bij de patiënt. De belangrijkste therapie bestaat eruit de denk-, leef- en voedingswijze te veranderen, terwijl het gebruik van geneesmiddelen op de tweede plaats komt. Bovendien bestaan de medicamenten in de Tibetaanse geneeskunde altijd uit een groot aantal substanties, waardoor de neveneffecten beperkt zouden moeten blijven, aangezien elke substantie slechts in een kleine dosis toegevoegd wordt. 


</doc>
<doc id="1693233" url="https://nl.wikipedia.org/wiki?curid=1693233" title="Microsporidia">
Microsporidia

De Microsporidia of Microspora vormen een stam van eencellige parasieten, nauw verwant aan schimmels. Er bestaan waarschijnlijk meer dan een miljoen soorten, waarvan er ongeveer 1500 zijn beschreven. Microsporidia leven als parasieten op dieren, voornamelijk insecten. Ongeveer een tiende van alle soorten infecteert gewervelden, waaronder mensen. Sommige soorten worden gebruikt om insectenplagen tegen te gaan.

Infectie vindt plaats door middel van sporen, die de cellen van de gastheer binnendringen. Deze sporen zijn maar 1 tot 40 micrometer groot en behoren daarmee tot de kleinste eukaryotische cellen. Microsporidia vormen daarnaast de groep met het kleinste genoom van alle eukaryoten.

Microsporidia hebben geen mitochondriën maar in plaats daarvan simpelere structuren, zogenaamde mitosomen. Ze hebben ook geen flagella of andere organellen die voor motiliteit kunnen zorgen. Veel soorten hebben niet een maar twee celkernen, dit wordt een diplokaryon genoemd.

De meeste soorten hebben peervormige of ovale sporen, maar ook langwerpige of ronde sporen komen voor. Aan de achterkant van een spore zit vaak een harpoenachtig orgaan aan een lange, aan de voorzijde opgerolde draad, het filament. De achterzijde van het filament is omgeven door een zogenaamd polaroplast, bestaande uit langwerpige membranen. Onder het filament ligt aan de voorzijde een vesikel.

De manier van voortplanting varieert van soort tot soort. Sommige soorten hebben aseksuele voortplanting, terwijl anderen ook seksuele voortplanting kennen.

De levenscyclus verschilt sterk van soort tot soort. De sporen zijn meestal goed bestand tegen moeilijke omstandigheden en kunnen een aantal jaar buiten een gastheer overleven. Wanneer de spore een mogelijke gastheer bereikt, zwelt het vesicle aan de voorzijde op zodat het filament de inhoud van de spore in het cytoplasma van de gastheer spuit. Binnen in de gastcel groeit daarna een plasmodium, dat zich uitbreidt om ten slotte nieuwe sporen te produceren. Het plasmodium kan zich door de gastheer verspreiden en meerdere organen infecteren.

Soms heeft infectie een dodelijke afloop voor de gastheer. In sommige gevallen kan de stofwisseling en reproductie van de gastcel compleet door de parasiet zijn overgenomen, waardoor een xenoma groeit. Microsporidia zorgen meestal echter voor een chronisch, verzwakkend ziektebeeld in plaats van dodelijke afloop. Bij de gastheer kan infectie zich uiten door verminderde vruchtbaarheid, vermoeidheid of verminderd gewicht. Ook kan verticale overerving van moeder op nageslacht voorkomen. Bij insecten kunnen sporen worden meegegeven in de eitjes om te reproduceren in de larven, een manier van voortplanting die transovariaal genoemd wordt.

Vroeger werden Microsporidia gezien als "primitieve" eukaryoten, vooral vanwege het ontbreken van mitochondriën. Ze werden daarom samen met onder andere Parabasalia bij de verouderde groep Archezoa ingedeeld. Recent onderzoek heeft uitgewezen dat deze classificatie onjuist is. Microsporidia blijken juist verder ontwikkeld te zijn, de afwezigheid van structuren als organellen is te wijten aan het feit dat ze later in de evolutie deze structuren verloren, omdat deze overbodig geworden waren. Bovendien is de voortplantingswijze van Microsporidia ingewikkeld.

Tegenwoordig worden Microsporidia ofwel tot de schimmels gerekend, of gezien als een zustergroep daarvan.


</doc>
<doc id="1693330" url="https://nl.wikipedia.org/wiki?curid=1693330" title="P-cymeen">
P-cymeen

"p"-cymeen is een organische verbinding met als brutoformule CH. De stof komt voor als een kleurloze ontvlambare vloeistof met een kenmerkende aromatische geur. Chemisch gezien behoort "p"-cymeen tot de terpenen. 

Het molecuul bestaat uit een benzeenring waaraan via "para"-substitutie een methylgroep en een isopropylgroep zijn gekoppeld. 

"p"-cymeen is een geurstof die van nature veel voorkomt in veel soorten etherische olie. In grotere hoeveelheden komt het voor in de etherische olie van ajowan, bonenkruid, dille, komijnzaad, majoraan en tijm. De concentraties variëren tussen de 300 en 8000 ppm.



</doc>
<doc id="1693344" url="https://nl.wikipedia.org/wiki?curid=1693344" title="Jouissance">
Jouissance

Jouissance is een uit het Frans afkomstige term voor genot met een seksuele connotatie, ofwel lust. Het is een vervorming van jouir, wat in het Frans zowel genieten betekent als orgasme als het niet transitief wordt gebruikt.

In de psychoanalyse is jouissance gebruikt door Jacques Lacan en is niet direct vertaalbaar.
Jouissance is bij Lacan in de loop van de tijd aan wijzigingen onderhevig geweest. Aanvankelijk gebruikte Lacan deze term in de Hegeliaanse dialectische betekenis dat de slaaf gedwongen is te werken om producten voort te brengen ter genieting van de meester. In dit verband kan men denken aan de juridische term 'vruchtgebruik' of het marxistische 'meerwaarde'. Vanaf 1953, het jaar van Lacans eerste Séminaire wordt het begrip terloops gebruikt in de betekenis van genot met inbegrip van seksueel genot. Nog in 1957 duidt Lacan met 'jouissance' de lust in relatie tot het seksueel object aan.

Jouissance wordt ook wel als term gebruikt om seks onder invloed van een genotmiddel te beschrijven, met name voor MDMA, beter bekend als Ecstasy.


</doc>
<doc id="1693573" url="https://nl.wikipedia.org/wiki?curid=1693573" title="Natriumchloriet">
Natriumchloriet

Natriumchloriet (NaClO) is het natriumzout van waterstofchloriet. De stof komt voor als zwak-corrosieve, witte kristallen of schilfers. De stof wordt gebruikt in de productie van papier. Textone is de handelsnaam van het commerciële product.

De stof ontleedt bij verhitting tot 200°C, met vorming van giftige en corrosieve dampen, die brand- en ontploffingsgevaar veroorzaken. Het is een sterk oxidatiemiddel en reageert hevig met brandbare en reducerende stoffen. Natriumchloriet reageert hevig met zuren, ammoniakhoudende verbindingen, fosfor, zwavel en natriumdithionaat, met kans op ontploffingsgevaar.

De stof is irriterend voor de ogen, de huid en de luchtwegen.



</doc>
<doc id="1693636" url="https://nl.wikipedia.org/wiki?curid=1693636" title="Point-of-care testing">
Point-of-care testing

Point-of-care testing (POCT) is een methode om een laboratoriumtest uit te voeren naast of in de buurt van het bed van de patiënt. In het Engels wordt het ook wel "bedside testing" genoemd. De handelingen worden uitgevoerd buiten het laboratorium door getrainde verpleegkundigen of laboranten. De verantwoordelijkheid voor de kwaliteit van de testen ligt bij de klinisch chemicus.

Point-of-care testing wordt steeds vaker toegepast in het ziekenhuis op momenten dat snelle resultaten nodig zijn en niet gewacht kan worden op transport van het materiaal naar het laboratorium omdat direct ingrijpen van de arts nodig kan zijn. De bloedglucosemeter is hier het bekendste voorbeeld van.
Andere voorbeelden zijn:

Daarnaast zijn er ook testen op de markt op het gebied van diagnostiek naar infecties zoals de hiv-sneltest voor hiv.




</doc>
<doc id="1693989" url="https://nl.wikipedia.org/wiki?curid=1693989" title="Natriumazide">
Natriumazide

Natriumazide (NaN) is het azide van natrium. De stof komt voor als kleurloze en reukloze hexagonale kristallen. Ze is oplosbaar in water en ethanol.

Natriumazide wordt in 2 stappen bereid:


Natriumazide wordt gebruikt in ziekenhuizen en laboratoria als biocide. Natriumazide remt bacteriële groei in gram-negatieve bacteriën dankzij inhibitie van het cytochroom c oxidase, door onomkeerbaar te binden op het heem co-factor, op vergelijkbare wijze als koolstofmonoxide. Gram-positieve bacteriën zijn resistent voor natriumazide.

In het laboratorium wordt natriumazide ingezet om benzylazide te bereiden, uitgaande van benzylbromide.

Natriumazide werd in vroege airbags gebruikt om stikstofgas te genereren dat de airbag opblaast. De stof ontbindt volgens de reactie:

Natriumazide is echter toxisch en mogelijk instabiel en in latere generaties van airbags is het vervangen door minder gevoelige en minder toxische gasvormende explosieven zoals nitroguanidine of guanidinenitraat.

Natriumazide kan ontploffen bij verwarming boven het smeltpunt, vooral bij het snel verhitten. De oplossing in water is een zwakke base. Ze reageert met koper, lood, zilver, kwik en koolstofdisulfide, met vorming van bijzonder schokgevoelige stoffen. De stof reageert met zuren, waarbij het giftige en ontplofbare waterstofazide wordt gevormd.

De stof is irriterend voor de ogen, de huid en de luchtwegen. Blootstelling aan concentraties juist boven de toegestane grenzen zou effecten op het zenuwstelsel kunnen hebben.



</doc>
<doc id="1694003" url="https://nl.wikipedia.org/wiki?curid=1694003" title="Natriumamide">
Natriumamide

Natriumamide (NaNH) is het natriumzout van ammoniak. De stof komt voor als een grijs poeder, maar is in zuivere toestand kleurloos. De grijze kleur is afkomstig van kleine metallische deeltjes uit het productieproces. Natriumamide reageert hevig met water.

Natriumamide wordt gesynthetiseerd uit een reactie van ammoniakgas en natrium, alhoewel ze meestal bereid wordt uit vloeibare ammoniak, met ijzer(III)nitraat als katalysator. De reactie, die plaatsvindt bij een temperatuur van -33°C (kokende ammoniak), verloopt als volgt:

Natriumamide wordt in een aantal industriële productieprocessen aangewend, onder andere bij de productie van indigo, hydrazine en natriumcyanide. In de organische chemie wordt de stof gebruikt als sterke base, meestal in een oplossing van vloeibare ammoniak. Een van de voordelen van deze stof is dat het zelden nucleofiel reageert. Het is echter slecht oplosbaar, wegens de hevige reactie met water, en het gebruik van de stof wordt meestal vervangen door verwante verbinding, zoals natriumhydride, natriumbis(trimethylsilyl)amide en lithiumdi-isopropylamide.



</doc>
<doc id="1694144" url="https://nl.wikipedia.org/wiki?curid=1694144" title="Hofje van Lammers">
Hofje van Lammers

Het Hofje van Lammers ligt aan de Schelpstraat in Den Haag. Deze loopt van de Schelpkade naar de Cantaloupenburg, evenwijding aan de Javastraat.

Het hofje is opgericht in 1875 uit de nalatenschap van Johanna Lammers en haar eerder overleden broer Dirk Lammers. Geschat wordt dat zij in ieder geval zes en misschien wel acht miljoen gulden naliet. De architect was B. Schippers. Hij bouwde twee rijen huisjes die tegenover elkaar stonden aan een gezamenlijke centrale tuin, een rij voor protestante bewoonsters en een rij voor katholieke bewoonsters. Er waren enkele regels: De bewoonsters mochten alleen 's middags was buiten hangen, niet op zondag de ramen wassen en geen mannen op bezoek krijgen. Het hofje is één van de ruim honderd hofjes die Den Haag nog heeft. Het heeft 20 huisjes, maar de huisnummers lopen van 5 - 43. De bewoners hebben 

Johanna Antonia Lammers (Den Haag, 16 juli 1787 - aldaar 6 januari 1874) trouwde in 1808 met Hendrik Roeloffs. Zij woonden in de Molenstraat in Den Haag. Haar vader had een papierwinkel aan het Spui, haar man was ambtenaar. Ze kregen een zoon in 1813. Na het overlijden van haar man in 1843 en haar zoon in 1844 verliet zij de Molenstraat en trok in bij haar broer op Bierkade 5. Hij overleed ongehuwd en liet alles aan haar na. Ineens was zij een rijke weduwe met geld en diverse panden en pachtboerderijen. In haar testament beschikte zij dat het geld naar charitatieve doelen moest. Na haar overlijden worden vier stichtingen opgericht met de naam Dirk en Johanna Anthonia Lammers-Stichting.

De stichting heeft de laatste twee liefdadigheidshofjes in Den Haag gebouwd, daarna kwamen de exploitatiehofjes. Het hofje aan de Schelpstraat was voor 'ongelukkige fatsoenlijke weduwen of juffrouwen uit de burgerstand’ en het hofje aan de Badhuisstaat voor 'ongelukkige weduwen en kinderen van verongelukte vissers'.

Het hofje aan de Schelpstraat is thans een Rijksmonument. Het hofje aan de Badhuisstraat staat op de lijst van Gemeentelijke Monumenten in Den Haag.

De stichtingen zijn in 1980 ontbonden. Eigenaar van de hofjes is sinds 1981 de Koninklijke Haagse Woningvereniging van 1854.

Op de linker en rechter gevel staat de naam van de stichting en het bouwjaar. Tussen deze geveldelen is het toegangshek.



</doc>
<doc id="1694238" url="https://nl.wikipedia.org/wiki?curid=1694238" title="Natriumfluoracetaat">
Natriumfluoracetaat

Natriumfluoracetaat (CHFNaO) is een zeer toxische organische fluorverbinding van natrium. De stof komt voor als een kleurloos tot wit poeder, dat goed oplosbaar is in water.

Natriumfluoracetaat kan bereid worden op 3 manieren:



Natriumfluoracetaat wordt, omwille van de zeer hoge toxiciteit, onder de naam "Compound 1080" of kortweg "1080" gebruikt als chemisch bestrijdingsmiddel tegen zoogdieren, en in het bijzonder tegen knaagdieren (rodenticide). Het wordt enkel ingezet om plagen te voorkomen en de populatie van invasieve soorten te controleren. Het wordt in deze context gebruikt in Nieuw-Zeeland om de voskoesoe- en rattenpopulatie in de hand te houden. In de Verenigde Staten wordt het product ingezet om coyotes te doden. Andere landen die deze stof gebruiken zijn Australië, Mexico en Israël.
De stof ontleedt bij verhitting of bij verbranding met vorming van giftige dampen, onder andere waterstoffluoride. Natriumfluoracetaat is zeer toxisch.

De stof kan effecten hebben op het hart- en vaatstelsel en het centraal zenuwstelsel, met als gevolg hartziekten en ademhalingsfalen. Blootstelling kan de dood veroorzaken.




</doc>
<doc id="1694328" url="https://nl.wikipedia.org/wiki?curid=1694328" title="Dosha">
Dosha

Dosha is een term uit de Indiase ayurveda en wordt gebruikt in afgeleide alternatieve geneeswijzen als de Tibetaanse geneeskunde. Het betekent vertaald "fout" of "vlek" en onder de dosha's worden fouten of vergissingen gerekend die het levensritme zouden verstoren en chaos zouden veroorzaken.

Binnen de ayurveda wordt gerekend dat iemand die zich niet in de normtoestand bevindt, het lichaam schade berokkent. Tegengesteld is iemand die in harmonie leeft, gezond. Wanneer deze lichaamsprincipes zich in een toestand van een tekort of overvloed bevinden, dan storen ze elkaar en is volgens de filosofie ziekte het gevolg.

Elk van de lichaamsenergieën treedt in vijf verschillende vormen met verschillende functies en lokalisaties op. Er is een gedifferentieerd systeem van lichaamskanalen, waarin de verschillende vormen van energie en vloeibare stoffen getransporteerd worden, wat de Tibetaanse geneeskunde een complex geneessysteem maakt met een overeenkomstige diagnostiek.
De drie dosha's (vata, pitta en kapha) zijn actieve verdichtingen van de vijf grote elementen: vuur, aarde, water, lucht en ether. Belangrijk in de filosofie is het harmonische evenwicht tussen de elementen, waarbij wordt uitgegaan dat het met voeding in balans blijft. Ze hebben als taak deze elementen in de microkosmos van het lichaam te beïnvloeden:


</doc>
<doc id="1694485" url="https://nl.wikipedia.org/wiki?curid=1694485" title="Natriumsulfide">
Natriumsulfide

Natriumsulfide (NaS) is het sulfide van natrium. De stof komt voor als witte tot gele, hygroscopische kristallen met een kenmerkende geur, die goed oplosbaar zijn in water. Dit zout kan voorkomen als een anhydraat (NaS), als een pentahydraat (NaS · 5 HO) of als een nonahydraat (NaS · 9 HO).

Natriumsulfide wordt industrieel bereid door een carbothermische reductie van natriumsulfaat:

In een laboratorium kan het watervrije zout worden gevormd door een reductie van zwavel met natrium in een ammoniakoplossing:

Natriumsulfide kent toepassingen in de leerlooierij als ontharingsmiddel, in de mijnbouw bij ertsflotatie, in de organische chemie als reductor en in de fotografie als vloeistof voor zwart-witfoto's om ze sepia te maken.

Natriumsulfide ontleedt bij verbranding, bij contact met zuren of water, met vorming van giftige en corrosieve gassen, die ook het brandgevaar verhogen. De oplossing in water is een corrosieve sterke base en ze reageert hevig met zuren onder vorming van het giftige gas waterstofsulfide. Natriumsulfide reageert hevig met oxiderende stoffen.

Natriumsulfide is corrosief voor de ogen, de huid en de luchtwegen. Aanraking met de huid kan ontstekingen en brandwonden veroorzaken.



</doc>
<doc id="1694552" url="https://nl.wikipedia.org/wiki?curid=1694552" title="Natriumseleniet">
Natriumseleniet

Natriumseleniet (NaSeO) is het natriumzout van waterstofseleniet. De stof komt voor als een zeer toxisch, kleurloos, reukloos en hygroscopisch poeder, dat goed oplosbaar is in water.

Natriumseleniet wordt bereid uit een reactie van seleendioxide met natriumhydroxide:

De voornaamste toepassing van natriumseleniet ligt in de glasindustrie, waar het gebruikt wordt om kleurloos glas te maken.

Bij contact met een heet oppervlak of met een vlam ontleedt deze stof, met vorming van giftige gassen. De oplossing in water is een zwakke base en ze reageert dus met sterke zuren.

Natriumseleniet is irriterend voor de ogen, de huid en de luchtwegen. De stof kan effecten hebben op de lever, het hart, het zenuwstelsel en het spijsverteringsstelsel.

Herhaald of langdurig huidcontact kan een huidontsteking veroorzaken. Natriumseleniet kan schade berokkenen aan het centraal zenuwstelsel, de beenderen en het bloed.



</doc>
<doc id="1694581" url="https://nl.wikipedia.org/wiki?curid=1694581" title="Natriumdiuranaat">
Natriumdiuranaat

Natriumdiuranaat (NaUO) is een natriumzout van uranium, dat meestal als hexahydraat voorkomt (NaUO · 6 HO). De stof komt voor als een geel-oranje poeder, dat slecht oplosbaar is in water. Het werd in het verleden veel gebruikt om uraniumglas te maken.


</doc>
<doc id="1694590" url="https://nl.wikipedia.org/wiki?curid=1694590" title="Chlorofylline">
Chlorofylline

Chlorofylline is een van chlorofyl afgeleid semisynthetisch voedingsadditief met als brutoformule CHCuNNaO. Chlorofylline is een goed in water oplosbare verbinding (in tegenstelling tot chlorofyl) en heeft het E-nummer E140 en als koperzout E141. Het wordt aangewend als groene kleurstof.

Omdat chlorofyl zelf niet oplosbaar is in water, zal het vrijwel geen mutagene verbindingen aan zich binden. Chlorofylline is wel wateroplosbaar en kan mutagene stoffen, zoals benzo[a]pyreen, wel binden. Deze binding verloopt bij chlorofylline ongeveer 20 keer beter dan bij resveratrol en 1000 keer beter dan bij xanthines. Daardoor kan chlorofylline in zekere zin als een preventief middel tegen kanker gebruikt worden.


</doc>
<doc id="1694610" url="https://nl.wikipedia.org/wiki?curid=1694610" title="Paramaribohofje">
Paramaribohofje

Het Paramaribohofje is een hofje aan de Paramaribostraat, in de Archipelbuurt in Den Haag.

Het hofje werd in 1881 gebouwd in opdracht van de Vereniging tot verbetering der woningen van de arbeidende klasse te 's-Gravenhage, nu: Koninklijke Haagse Woningvereniging van 1854. Architect was H. Wesstra, hij bouwde in neorenaissance-stijl. De gevels zijn versierd met randen van gele bakstenen.

Dit hofje heeft 60 huisjes verdeeld over drie rijen. De eerste rij ligt aan de Paramaribostraat, de tweede rij ligt rug aan rug erachter, en daartegenover ligt de derde rij. De tweede en derde rij zijn bereikbaar via twee kleine straatjes die afgezet zijn door negentiende-eeuwse hardstenen stoeppalen. Alle huisjes hebben een eigen tuintje en sinds 1954 een uitgebouw, waarin toen het privaat en de keuken werden geplaatst. Het hofje grenst gedeeltelijk aan de hofjes Mallemolen en de Schuddegeest.

In 1937 is het hofje voor het eerst gerenoveerd. De bedstee werd bij de kamer getrokken en douchecabines werden op de bovenverdieping geplaatst. In het midden van het complex was een gebouwtje met drie privaten. Nu wordt dat hok gebruikt voor de vuilcontainers.In 1954 werd de uitbouw naast de voordeur aangebouwd, waarin de keuken en de WC werden geplaatst.In 1988 werd door architect T. Deurloo een uitgebreide renovatie ontworpen. Boven werden de douchekabines door een badkamer vervangen, met of zonder extra WC. De keukens in de uitbouw werden vernieuwd. De WC werd daar weggehaald en meestal naar de achterkant van de kamer verhuisd. Sommige huisjes hebben nu alleen boven een WC. Ook werden bijna overal de steile trappen vervangen. In 1988 werden aan beide kanten van het hofje fietsbergingen gebouwd. De renovaties mochten geweigerd worden, er zijn nog enkele huisjes in de oude staat. Als huisjes leeg komen te staan, knapt de Vereniging ze op, tussendoor zijn geen verbouwingen.

Enkele bewoners hebben nog meegemaakt dat de gaslantaarn tegenover nummer 61 werd ontstoken. Het is niet bekend of er een centrale pomp heeft gestaan.Het hele hofje is nog steeds eigendom van de Vereniging. Het is een gemeentelijk monument.





</doc>
<doc id="1694644" url="https://nl.wikipedia.org/wiki?curid=1694644" title="Jim van Os">
Jim van Os

Johannes Jacobus (Jim) van Os (Utrecht, 1960) is een Nederlandse hoogleraar in de psychiatrie, meer specifiek in de "psychiatrische epidemiologie". Hij is hoofd van de afdeling Psychiatrie en Psychologie van het UMC van Maastricht.

Van Os is lid van de Koninklijke Nederlandse Akademie van Wetenschappen (KNAW), wordt door collega's een 'toppsychiater' genoemd en komt voor op de Thomson-Reuter Web of Science list van 'the world’s most influential scientific minds of our time' (2014/2015). 

Van Os kreeg onder meer bekendheid door zijn voorstel in "Lancet" en "Nature" om schizo-labels in de psychiatrie (schizofrenie, schizo-affectief, schizophreniform, etc.) te vervangen door een, volgens hem, wetenschappelijker en patiënt-vriendelijker brede syndromale diagnose. 

Jim van Os studeerde geneeskunde in Amsterdam tussen 1978 en 1984 en transculturele psychiatrie in Jakarta en Casablanca tussen 1985 en 1986. Vervolgens ook psychiatrie te Bordeaux en Londen tussen 1987 en 1991. Daarna studeerde hij epidemiologie aan de "London School of Hygiene and Tropical Medicine" (1991-1994). Hij is hoogleraar "Psychiatrische Epidemiologie" en hoofd van de afdeling "Psychiatrie en Psychologie" van het Maastricht Universitair Medisch Centrum. Hij is tevens gasthoogleraar aan het "Institute of Psychiatry" van het King's College te Londen, waar hij in 2016 werd benoemd tot King's College Fellow.

In 2009 stelde van Os voor om schizo-labels af te schaffen wegens gebrekkige wetenschappelijke onderbouwing en het risico van de 'fundamental attribution error' of 'attributie fout' - het fenomeen dat psychiaters en psychologen de patiënt niet meer als persoon kunnen zien vanwege pseudo-wetenschappelijke preconcepties die besloten liggen in het label . Hij stelde een ander, breed en syndromaal ziektebegrip voor dat uitnodigt tot verdere persoonlijke diagnose in plaats van pseudo-wetenschappelijke stereotypering. In 2014 legde hij een en ander uit in een TED-talk: "Connecting to Madness".

Van 2010-2015 was hij coördinator van "EU-GEI", een FP7-grant van 12 miljoen euro van de Europese Unie om gen-omgevingsinteracties te identificeren die betrokken zijn bij psychotische stoornissen.

In 2015 publiceerde Van Os, samen met Wilma Boevink (onderzoeker van het Trimbos-instituut) en anderen een artikel in "NRC-Handelsblad" waarin zij opriepen om de schizo-labels uit DSM en ICD te verwijderen en te vervangen door meer wetenschappelijke en patiënt-vriendelijke brede syndromale begrippen. Een week later publiceerden zijn collega's Rene Kahn, Iris Sommer and Damiaan Denys een tegenartikel waarin zij Van Os, Boevink en hun collega's labelden als vertegenwoordigers van de 'antipsychiatrie' uit de jaren '70 . Naar aanleiding van dit debat publiceerde de psychiater en filosoof Alan Ralston de analyse: 'the attack of the 50-ft antipsychiatrist'

Eind 2015 startte Van Os, samen met Philippe Delespaul, Wilma Boevink, Michael Milo en Frank Schalken de breed gesteunde beweging 'De Nieuwe GGZ' waarvan de normaliserende multideskundige zelfhulp- en behandelwebsite 'PsychoseNet' een onderdeel is.




</doc>
<doc id="1694746" url="https://nl.wikipedia.org/wiki?curid=1694746" title="Natriumtelluriet">
Natriumtelluriet

Natriumtelluriet is een anorganische verbinding van natrium, met als brutoformule NaTeO. De stof komt voor als een wit kristallijn poeder, dat zeer goed oplosbaar is in water. Het is een zwakke reductor en reageert hevig met sterk oxiderende stoffen.

Natriumtelluriet wordt bereid op hoge temperatuur (400-500°C) door een reactie van zilvertelluride en natriumcarbonaat, samen met zuurstofgas:

Natriumtelluriet wordt voornamelijk gebruikt als corrosie-inhibitor voor nikkel. Natriumtellurietoplossingen worden gebruikt om zwarte of blauw-zwarte coating op ijzer, staal, aluminium en koper aan te brengen.


</doc>
<doc id="1694846" url="https://nl.wikipedia.org/wiki?curid=1694846" title="Droogbedcentrum">
Droogbedcentrum

Het Droogbedcentrum "(officieel: Droogbed- en bekkencentrum)" is een Nederlandse organisatie voor onderzoek en behandeling van bedplassen en incontinentie. Ook andere klachten veroorzaakt door het niet goed functioneren van de bekkenbodem kunnen hier worden behandeld. Het Droogbedcentrum bestaat uit vier onderdelen, te weten:

Het centrum is gevestigd in Meppel als onderdeel van het Diaconessenhuis.

Het Droogbedcentrum verzorgt cursussen en trainingsprogramma's voor kinderen en volwassenen. Dit kan in de vorm van een aantal dagbehandelingen of met een opname voor vier nachten in het centrum.
Na afloop van de Droogbedcursus wordt ter ondersteuning nog een jaar telefonisch contact onderhouden met de deelnemers. De frequentie van deze telefoongesprekken neemt in de loop van het jaar af.



</doc>
<doc id="1694918" url="https://nl.wikipedia.org/wiki?curid=1694918" title="Röpcke-Zweers Ziekenhuis">
Röpcke-Zweers Ziekenhuis

Het Röpcke-Zweers Ziekenhuis is een ziekenhuis in het Overijsselse Hardenberg. Het ziekenhuis ontstond in de jaren dertig na een donatie van 100.000 gulden, opgenomen in het testament van Hendrika Aleida Röpcke-Zweers. Het ziekenhuis bevond zich aan de stationsstraat. Op 2 december 1980 is het ziekenhuis gefuseerd met het Dagziekenhuis Aleida Kramer en zo ontstond de Stichting Streekziekenhuis Hardenberg-Coevorden. Dit ziekenhuis staat aan de Jan Weitkamplaan. In 2004 vond er een nieuwe fusie plaats waarbij het ziekenhuis samen met enkele andere zorginstellingen uit de regio werd samengevoegd tot de Saxenburgh Groep.



</doc>
<doc id="1694920" url="https://nl.wikipedia.org/wiki?curid=1694920" title="Hofje van Elf">
Hofje van Elf

Het Hofje van Elf bevindt zich in de Sumatrastraat in Den Haag.

Het hofje ligt vrijwel naast Sumatrastraat 268-310, een naamloos hofje. Het Hofje van Elf heeft de huisnummers 230B/L en 232. Hier was vroeger een garagebedrijf, nu staan er elf huisjes die een gezamenlijke, weelderig begroeide binnentuin omringen.

In mei 2008 is een van de woningen uitgebrand, waarbij de 77-jarige bewoner om het leven kwam.




</doc>
<doc id="1694930" url="https://nl.wikipedia.org/wiki?curid=1694930" title="Sumatrastraat 268-310">
Sumatrastraat 268-310

Op Sumatrastraat 268-310 in Den Haag is een naamloos hofje.

Het merendeel van de Haagse hofjes heeft geen naam, hetgeen verwarrend kan zijn. In de Sumatrastraat zijn vier hofjes: het Hofje van Kortekaas (nrs 179-183), De Witte Poort (nrs 249-271), het Hofje van Elf (nrs 230-232) en dit hofje. De Witte Poort en dit hofje zijn uit de tweede helft van de 19de eeuw.

Door een poort en een vaak gesloten deur, waarboven het jaartal 1869 is aangebracht, komt men op een binnenterrein waar rug aan rug twee rijen huisjes staan. Langs de huisjes loopt een pad, de huisjes van de achterste rij hebben aan de andere kant van het pad een tuin.

Soms zijn twee huisjes samengevoegd. Nummer 310 staat los van de rijtjes.

In 1955 zijn de huisjes gerenoveerd en kregen ze een nieuwe, eenvoudige keuken en WC. Sindsdien zijn veel huisjes verkocht en verbouwd.



</doc>
<doc id="1694944" url="https://nl.wikipedia.org/wiki?curid=1694944" title="Het geel">
Het geel

Het geel, veroorzaakt door "Trichomonas gallinae" uit het trichomonas-geslacht, is een parasitaire protozoa aandoening van de bovenste luchtwegen die vooral duiven en soms ook zangvogels treft. Meestal komt het bij duiven voor door onderling snavelcontact. Zo nu en dan kunnen ook roofvogels en uilen geïnfecteerd worden als zij besmette prooien eten. Uiterlijk ziet het er uit als een kazig abces in de keelholte, de vogels komen in ademnood en sterven door verstikking of voedseltekort.

Let op: Al deze verschijnselen kunnen ook wijzen op een veel algemenere ziekte onder vogels, namelijk kanariepokken, ook wel Hapziekte genoemd. De Engelse wikipagina over heeft hierover informatie.

De minst ernstige verschijnselen van deze ziekte zijn een iets te rode keel. Wordt de zaak ernstiger dan treden slijmdraden op. Gele punten in de keel zijn plaatsen waar de parasiet het weefsel heeft aangezet tot vorming van een kaasachtige substantie. Deze plekken kunnen zo uitgroeien dat ze de gehele keelholte innemen en niet alleen in de keelholte maar ook in het onderliggende weefsel de spieren en zelfs de botten van de kaak aantasten.

Een voorkeursplaats is ook de lever. In het begin zijn aan het oppervlak slechts kleine gele puntjes te zien, maar deze plaatsen kunnen uitgroeien tot wel vijf centimeter. In dit laatste geval zal de lever vernietigd worden. Ook om het hart kan een dikke schil ontstaan die de functie van het hart belemmert.

Bij de jonge duiven die door de ouders besmet zijn, kan de navel aangetast worden. Men voelt dan een harde dikke schijf (de naam van ’t steen) waarbij een streng, uitgaande van deze schijf, in het lichaam loopt.

De besmetting geschiedt voornamelijk door kropmelk of uitgebraakt voedsel. Soms ook via het drinkwater. Oude duiven zullen elkaar door middel van de drinkpot besmetten en des te gemakkelijker wanneer het drinkwater langere tijd in het hok heeft gestaan en de temperatuur hoog is.

Jonge duiven zullen besmet worden door de ouders wanneer ze met kropmelk gevoerd worden. Juist de kropmelk is een goede voedingsbodem voor deze parasiet. Wanneer besmette kropmelk in de dan nog niet volkomen gesloten navel komt, zal de trichomonas de navel ontsteken.

Zangvogels ontwikkelen over het algemeen alleen Trichomonosis wanneer de weerstand van de vogel laag is. Dit kan zijn door ouderdom, door ondervoeding of door andere oorzaken.

Het wordt afgeraden de gele woekeringen achter in de keel te verwijderen, want deze woekeringen gaan zo diep dat de kans om bloedvaten te raken, waarop verbloeding zou volgen, te groot is. Behalve medicijnen kan men de plaatsen met joodtinctuur bestrijken.

Wel moeten, zodra één duif de symptomen van en trichomonasaantasting heeft, alle duiven behandeld worden. Deze aandoening slaat zo snel van de ene duif op de andere, dat zodra één besmette duif gesignaleerd wordt, het zeker is dat reeds vele andere duiven besmet zijn.

Een enting tegen trichomanias bestaat niet. Wel kan voor de kweek en/of voor het vliegseizoen een drinkkuur gegeven worden om de eventueel in de keel voorkomende trichomonaden te doden.

Volgens een artikel in PLoS kon de dinosauriër "Tyrannosaurus rex" ook geïnfecteerd raken en hier mogelijk zelfs aan sterven.


</doc>
<doc id="1694946" url="https://nl.wikipedia.org/wiki?curid=1694946" title="Alexanderhof (Den Haag)">
Alexanderhof (Den Haag)

Het Alexanderhof is een hofje in de Archipelbuurt in Den Haag. De toegang bevindt zich op Bankastraat 5. Het hofje bestaat uit twee rijen van in totaal 38 woningen. De woningen zijn genummerd Bankastraat 7 t/m 81. Het wordt ook wel Bankahofje genoemd.

In 1874 werd het hofje door timmerman-aannemer Johannes Jäger en S. van der Kamp gebouwd voor de lagere officieren van de Alexanderkazerne. Opdrachtgever was A.N. de Lint, een koopman en fabrikant uit Delft. Het Alexanderhof is lang en smal. Er staan twee rijen huisjes tegenover elkaar met in het midden een open ruimte die vlak voor de Tweede Wereldoorlog werd beplant. Rond 1920 kregen de huizen een houten schuurtje. De toegang op Bankastraat 5 bestaat uit een poortdoorgang met twee versierde hardstenen stoeppalen uit de 19de eeuw. 

In een rapport uit 1898 naar goedkope woningen worden de huisjes beschreven. Ze bestonden uit één kamer met een zolder. Elk woning had een eigen privaat en sinds 1884 bevond zich in het portaal een eigen kraan had met duinwater. De woningen werden bewoond door gezinnen met ongeveer 4 kinderen. 

Dit goed bewaard gebleven complex van arbeiderswoningbouw uit de 19de eeuw is een gemeentelijk monument. Zie hiervoor ook de Lijst van gemeentelijke monumenten in Den Haag/Archipelbuurt.


</doc>
<doc id="1694948" url="https://nl.wikipedia.org/wiki?curid=1694948" title="Eicoseenzuur">
Eicoseenzuur

Eicoseenzuur is een enkelvoudig onverzadigde verbinding die onder andere voorkomt in koolzaadolie (10%) en sporadisch in lijnzaadolie (<1%). Het is een omega-9 vetzuur met 20 koolstofatomen en één onverzadigde binding (C20:1).

De molecuulformule is CHO en de structuurformule CH(CH)CH=CH(CH)COOH.


</doc>
<doc id="1695102" url="https://nl.wikipedia.org/wiki?curid=1695102" title="Delihofje">
Delihofje

Het Delihofje in de Archipelbuurt in Den Haag ligt aan de Delistraat 2b-18.

Toen in 1880 de Delistraat werd aangelegd, dempte men een kleine zij-arm van de Koninginnegracht. Aan dat stroompje lag een uitspanning, die toen ook werd afgebroken ten behoeve van de straat die toen werd aangelegd. Parallel erachter kwam in 1891 het hofje, dat gebouwd werd door Govert van der Vliet, timmerman, en Pieter Westbroek, de latere directeur van de Gemeentelijke Plantsoenendienst. Langs de huisjes loopt een bestraat pad, aan de overkant daarvan hebben de bewoners een tuintje.

Het werd gebouwd voor mensen die aan het Hof werkten, zodat het ook wel het Hofje van de Hofhouding werd genoemd.

Wat dit hofje van andere hofjes onderscheidt zijn de blauwe Portugese tegels, die een deel van de huizen sieren. De eigenaar werkte bij Focke & Meltzer, en had zo de nodige contacten.


</doc>
<doc id="1695647" url="https://nl.wikipedia.org/wiki?curid=1695647" title="Natriumperjodaat">
Natriumperjodaat

Natriumperjodaat is een natriumzout. De naam refereert eigenlijk aan 2 anorganische verbindingen, die beide natriumzouten zijn van de 2 vormen van het perjodaat-anion:

De stof komt voor als kleurloze en reukloze kristallen, die goed oplosbaar zijn in water.

Natriumperjodaat wordt bereid in 2 stappen:


Natriumperjodaat wordt gebruikt om cellulose te oxideren en om zo biologisch afbreekbare verbindingen te vormen, die gebruikt kunnen worden als hechtmiddel, in de weefselkweek en in de aanmaak van drugs.

Natriumperjodaat is een oxidator en kan daarom brand of ontploffing veroorzaken wanneer het in conctact komt met reducerende stoffen. Bij verwarming boven 300°C ontleedt de stof in onder andere natriumoxide en jood (of, in aanwezigheid van water, ook waterstofjodide).



</doc>
<doc id="1695658" url="https://nl.wikipedia.org/wiki?curid=1695658" title="Natriumselenaat">
Natriumselenaat

Natriumselenaat is een natriumzout met als brutoformule NaSeO. De stof komt voor als een wit of grijs poeder, dat zeer goed oplosbaar is in water. Natriumselenaat wordt gebruikt als dieetsupplement.



</doc>
<doc id="1695681" url="https://nl.wikipedia.org/wiki?curid=1695681" title="Natriumbromide">
Natriumbromide

Natriumbromide (NaBr), ook bekend onder de commerciële naam "Sedoneural", is een natriumzout van bromide. De stof komt voor als een wit, kristallijn poeder, dat goed oplosbaar is in water en methanol. Dit zout is een grote bron van bromide-ionen.

Natriumbromide wordt bereid uit een neutralisatiereactie van natriumhydroxide en waterstofbromide:

Natriumbromide werd aan het einde van de 19de en aan het begin van de 20ste eeuw gebruikt als anti-epilepticum en sedativum. Nu wordt het nog steeds gebruikt als slaapmiddel. Ook in de fotografie wordt natriumbromide gebruikt.

De stof is irriterend voor de ogen, de huid en de luchtwegen. Inhalering van de stof kan een negatieve invloed uitoefenen op het centraal zenuwstelsel, de hersenen en de ogen.



</doc>
<doc id="1695831" url="https://nl.wikipedia.org/wiki?curid=1695831" title="Natriumcyanoboorhydride">
Natriumcyanoboorhydride

Natriumcyanoboorhydride (NaBHCN) is een natriumzout van boor. De stof komt voor als een kleurloos tot wit, hygroscopisch kristallijn poeder, dat langzaam oplosbaar is in water. Dit zout wordt veel gebruikt in de organische synthese bij de chemoselectieve reductie van aldehyden en imines.

Natriumcyanoboorhydride kan bereid worden uit een reactie van diboraan en natriumcyanide:

Een alternatief is een reactie van natriumboorhydride met kwik(II)cyanide:

Natriumcyanoboorhydride is een zwakke reductor en reageert met oxiderende stoffen. De stof is ontvlambaar en zeer toxisch.



</doc>
<doc id="1695833" url="https://nl.wikipedia.org/wiki?curid=1695833" title="Natriumboorhydride">
Natriumboorhydride

Natriumboorhydride is een natriumzout, met als brutoformule NaBH. De stof komt voor als een wit, hygroscopisch kristallijn poeder. Dit zout is een reductor en wordt hoofdzakelijk gebruikt om geneesmiddelen en andere organische en anorganische verbindingen te maken. Het is goed oplosbaar in water en methanol, maar reageert hevig met deze in het bijzijn van een base. In neutraal milieu is de reactie veel trager en kan het reagens in waterige oplosingen gebruikt worden. Deze anorganische verbinding werd in de jaren '40 van de 20ste eeuw ontdekt door de Amerikaanse scheikundige Hermann Irving Schlesinger.

Natriumboorhydride kan bereid worden uit een reactie van natriumhydride en trimethylboraat bij een temperatuur van 250 tot 270°C:

Het kan ook worden gesynthetiseerd uit een reactie van natriumhydride met verpulverd boriumsilicaatglas.

Natriumboorhydride kent 3 polymorfen: "α", "β" en "γ". "α"-NaBH is de meest stabiele structuur bij kamertemperatuur en atmosferische druk. Ze is analoog opgebouwd als natriumchloride (kubisch). Bij een druk van 6,3 GPa verandert de structuur ervan naar het tetragonale "β"-NaBH; en bij een druk van 8,9 GPa naar het orthorombische "γ"-NaBH.

Natriumboorhydride reduceert aldehyden en ketonen tot alcoholen, alsook de meer reactieve acylchloriden en thio-esters. De stof slaagt er evenwel niet in, in tegenstelling tot het sterkere reductiemiddel lithiumaluminiumhydride, om esters, amiden of carbonzuren te reduceren. Een andere toepassing is het uitvoeren van de demercurering in de oxymercurering-reductie.

In de analytische chemie wordt natriumboorhydride gebruikt om verbindingen van vluchtige metalen, zoals kwik, om te zetten in de vrije metalen. De vrije metalen kunnen vervolgens bijvoorbeeld met AAS bepaald worden.

Natriumboorhydride ontleedt bij verhitting of bij contact met zuren, metalen in poedervorm en water, waarbij onder andere het ontvlambare, explosieve waterstofgas wordt gevormd. Het is een sterke reductor en reageert hevig met oxiderende stoffen, waardoor brand- en explosiegevaar ontstaat.

De stof is corrosief voor de ogen, de huid en de luchtwegen.



</doc>
<doc id="1695839" url="https://nl.wikipedia.org/wiki?curid=1695839" title="Natriumpermanganaat">
Natriumpermanganaat

Natriumpermanganaat (NaMnO) is een natriumzout van permanganaat. De stof komt voor als een rode, hygroscopische vaste stof, die zeer goed oplosbaar is in water. Alhoewel het ongeveer 15 keer beter oplost in water dan kaliumpermanganaat, wordt natriumpermanganaat niet zo vaak gebruikt omdat het vrij duur is en wateraantrekkend. Het komt veelal voor onder de vorm van het monohydraat: NaMnO · HO. Het wordt onder meer gebruikt als ontsmettingsmiddel en als oxidator in de organische chemie.

De stof werd, naast waterstofperoxide, ook nog gebruikt als brandstof voor de V2-raket.



</doc>
<doc id="1696111" url="https://nl.wikipedia.org/wiki?curid=1696111" title="Mari van de Ven">
Mari van de Ven

Mari van de Ven (Nistelrode, 5 augustus 1959) is een Nederlands visagist en haarstylist.

Van de Ven begon zijn loopbaan op de kappersopleiding in 's-Hertogenbosch. Hij merkte al vrij snel dat zijn interesse verder reikte dan het kappersvak alleen. Tijdens zijn werk begon hij zich daarom meer toe te leggen op visagie. Hij deed dit onder andere bij de school van "Dik Peeters".

Van de Ven werkte meer dan tien jaar via "Corine Rottschäfer" als visagie- en haarspecialist voor vele tientallen opdrachtgevers. Hij werkte mee aan verschillende interviews en reportages in binnen- en buitenland zoals de Cosmopolitan, Elle, Esquire, Margriet, Marie Claire, Maxim, Quote en Viva. Voor het kledingmerk O'Neill verzorgde Van de Ven zes jaar lang fotoshoots voor de presentatie van nieuwe kledinglijnen. Verder werkt hij nog regelmatig mee in "Salon Rob Peetoom/Mari van de Ven" in 's-Hertogenbosch.

In 2008 lanceerde Van de Ven de "Eye Care Lijn" van Herôme. Een jaar later werd deze lijn verder uitgebreid. In 2009 kreeg Van de Ven een eigen rubriek in het televisieprogramma 4ME. In juli van datzelfde jaar werd bekend dat hij, samen met oud-hockeyster Margje Teeuwen, een nieuw televisieprogramma zou gaan presenteren. Ze zouden op zoek gaan naar talent in het voormalig oorlogsgebied Bosnië. De winnaars zouden op droomstage naar Nederland of een ander land gaan. Van de Ven zorgde in 2010 bij de bruiloft van Wesley Sneijder en Yolanthe Cabau van Kasbergen voor het kapsel en de make-up van Cabau van Kasbergen.

Van de Ven zit inmiddels ruim vijfentwintig jaar in 'het (beauty)vak' en is een van de meest bekende en toonaangevende visagisten en haarstylisten van Nederland. Hij is de vaste visagist en kapper (geweest) van onder andere Wendy van Dijk, Sylvie Meis, Connie Breukhoven, Yolanthe Sneijder-Cabau, Tatjana Šimić, Trijntje Oosterhuis en Winonah de Jong.

Van de Ven heeft een eigen opleiding, de Mari van de Ven Academy, vallend onder Regionaal opleidingencentrum. Dit is een opleiding visagie op MBO niveau 4. Een select groepje talenten van de opleiding Allround Schoonheidsspecialiste niveau 4 zal jaarlijks worden toegelaten tot de opleiding Masterclass hairstyling en visagie. De studenten leren in een half jaar van Van de Ven de fijne kneepjes van het vak. Deze opleiding wordt gegeven bij Savarin in Rijswijk.





</doc>
<doc id="1696298" url="https://nl.wikipedia.org/wiki?curid=1696298" title="Rusthof">
Rusthof

Rusthof is één van de ongeveer tien liefdadigheidshofjes in Den Haag. Het ligt aan de Parkstraat 41-61, vlak naast de Sint-Jacobuskerk. 

Het hofje werd op 15 april 1841 gesticht door Elisabeth Groen van Prinsterer - van der Hoop, de echtgenote van Guillaume Groen van Prinsterer. Ze gebruikte hiervoor geld van haar schoonvader's erfenis. De Parkstraat heette toen nog de Nachtegaallaan. Zelf woonde ze in die periode op de Korte Vijverberg 4, het huidige Kabinet der Koningin.
De eerste acht dames kwamen in 1842 op nummer 45 wonen, tegenover de ingang van het hofje. Zij moesten ouder zijn dan 55 jaar en behoren tot de Christelijk Hervormde kerk. De acht bewoonsters deelden één voordeur. Via een lange gang aan de achterkant kwamen ze in hun eigen kamer, beneden of boven. Nummer 41 werd verbouwd tot directricewoning en daar was ook de bestuurskamer. Dit hofje had geen regenten.
Nummer 43 werd een naaischool, die daar tot 1870 bleef. 
In 1849 werd er een blok van vier huisjes bijgebouwd, nrs 47-53. Daar had ieder huisje een voordeur die door twee bewoonsters werd gedeeld. Hoewel de bewoonsters een gulden huur per week moesten betalen, kregen ze wekelijks vlees en brandstof. Met de feestdagen kregen ze nog een extraatje, in natura.

In 1870 werd nummer 43, de voormalige naaischool, uitgebouwd en boven komen vier woningen. Nummer 45, waar de eerste bewoners introkken, werd ter beschikking gesteld van de Diaconesseninrichting in de Kazernestraat. De diaconessen gebruikten in de Kazernestraat drie panden die ook van Betsy Groen waren. Nummer 45 en de panden in de Kazernestraat werden achterlangs met elkaar verbonden. Ter compensatie van dit ruimteverlies worden nieuwe woningen gebouwd, nrs 55-59. Inmiddels was er al een nummer 61 gebouwd. Toen de Diaconesseninrichting in 1879 naar de Laan van Meerdervoort verhuisde, kreeg het hofje nummer 45 terug.

De ingang van het hofje is een eenvoudige deur, geen voorname poort zoals bij andere liefdadigheidshofjes. Na een smalle gang is een open plek, waar de huisjes om een tuin staan. Ze werden niet allemaal gelijk gebouwd en zijn onderling verschillend. 

In 1986 begon een uitgebreide restauratie met architect Ton Deurloo. Behalve de beheerderswoning zijn er nu 17 woningen. Bij nummer 45 is de lange gang bij de kamers getrokken, en hebben de bewoners een andere ingang gekregen.

De naaischool bestond al sinds 1831, en was begonnen in de Nobelstraat. Het was ook een stichting van Betsy Groen. In 1857 was het aantal leerlingen zo toegenomen dat de school naar Parkstraat 37 verhuisde.



</doc>
<doc id="1696396" url="https://nl.wikipedia.org/wiki?curid=1696396" title="Mastitis carcinomatosa">
Mastitis carcinomatosa

Mastitis carcinomatosa, ook wel inflammatoir carcinoom genoemd, is een uitzonderlijke maar zeer agressieve vorm van borstkanker die zich snel door de borst verspreidt. Niet te verwarren met mastitis of borstontsteking.

Bij deze vorm van borstkanker blokkeren kankercellen de lymfevaten in de huid van de borst. De borst is rood en voelt gezwollen en warm aan, meestal zonder een specifiek knobbeltje. Daarbij wordt er vaak een zogenaamde "peau d'orange" waargenomen, waarbij de huid eruitziet als de huid van een sinaasappel, met kleine "putjes". Dit wordt veroorzaakt door een toename van vocht, oedeem, in de borst. Ook kan de huid van de borst roze, roodachtig paars, als bij een bloeduitstorting, worden. Andere symptomen van deze vorm van borstkanker zijn pijn, een branderig gevoel, jeuk, ingetrokken tepels en een toename van de omvang van de borst. Deze symptomen ontwikkelen zich snel: een cupmaat verschil in een paar dagen tijd is niet uitzonderlijk.

Deze vorm van borstkanker wordt multidisciplinair behandeld en begint meestal met (neo-adjuvante) chemotherapie gevolgd door mogelijk operatie, bestraling, hormoontherapie en/of immunotherapie.

Aangezien dit een zeldzame vorm van borstkanker is (1% van alle borstkankers), en groepen patiënten dus erg klein zijn, is gericht onderzoek naar deze specifieke vorm van borstkanker erg lastig en is over deze vorm relatief weinig bekend. Wel is bekend dat mastitis carcinomatosa minder vaak hormoongevoelig is en vaak als eerste uitzaait naar de lymfeklieren.

Mastitis carcinomatosa heeft een minder gunstige prognose ten opzichte van de andere vormen van borstkanker. De 5 jaars overlevingskans is gemiddeld ongeveer 25%. Verkeerde diagnoses (door verwarring met mastitis) en/of vertraging bij het stellen van de diagnose komt bij deze uitzonderlijke vorm vaker voor en daarmee de kans dat de kanker zich al heeft uitgezaaid voor de (juiste) diagnose gesteld is. De gemiddelde leeftijd bij diagnose is bij mastitis carcinomatosa lager dan bij andere types borstkanker.


</doc>
<doc id="1696701" url="https://nl.wikipedia.org/wiki?curid=1696701" title="VO2max">
VO2max

De VOmax of het maximale zuurstofopnamevermogen is het maximale volume (V) zuurstofgas (O) dat het menselijk lichaam per tijdseenheid kan transporteren en metaboliseren bij lichamelijke inspanning, gemeten op zeeniveau. De waarde van de VOmax is een indicatie van iemands fysieke conditieniveau.

De VOmax wordt uitgedrukt in een absolute waarde van aantal liters zuurstof per minuut (l/min) of een relatieve van aantal milliliters zuurstof per kilogram lichaamsgewicht per minuut (ml/kg/min). De laatste methode wordt vaak gebruikt om het uithoudingsvermogen van atleten onderling te kunnen vergelijken.

De VOmax kan nauwkeurig worden bepaald door bij langdurige en oplopende intensieve lichamelijke inspanning de zuurstofinname en –uitstoot te meten. VOmax is bereikt als de hoeveelheid opgenomen zuurstof niet stijgt, ondanks een toenemende inspanning. Een dergelijke meting vindt meestal plaats op een loopband of een fietsergometer. Aangezien het bepalen van de VOmax gevaarlijk kan zijn, het lichaam wordt tot het uiterste ingespannen, dient een meting te worden uitgevoerd onder medisch toezicht, bijvoorbeeld in een Sport Medisch Adviescentrum.

De VOmax kan ook worden bepaald volgens het Principe van Fick:

waarbij de gemeten waarden zijn verkregen bij maximale fysieke inspanning.

Q staat voor het hartminuutvolume (de hoeveelheid bloed die het hart per minuut rondpompt); CaO is het arterieel zuurstofgehalte (de hoeveelheid zuurstof in het bloed afkomstig van het hart), CvO is het veneus zuurstofgehalte (de hoeveelheid zuurstof in het bloed richting het hart).

Een op deze wijze vastgestelde VOmax is zeer nauwkeurig, maar wordt om praktische redenen (er moet bloed worden afgenomen bij hoge lichamelijke inspanning) uitsluitend bij wetenschappelijk onderzoek gebruikt.

Een andere methode, waarmee men overigens hooguit tot een schatting van de VOmax kan komen, is de coopertest. Daarbij moet in 12 minuten een zo groot mogelijke afstand hardlopend worden afgelegd. Met de formule:
waarbij d staat voor de afgelegde afstand in meters, kan een inschatting worden gemaakt van de VOmax (in ml/kg/min).


</doc>
<doc id="1696813" url="https://nl.wikipedia.org/wiki?curid=1696813" title="Tibia (geleedpotige)">
Tibia (geleedpotige)

De tibia of scheen is bij geleedpotige dieren een onderdeel van de poot. De tibia verbindt de dij (femur) met de voet (tarsus).


</doc>
<doc id="1696814" url="https://nl.wikipedia.org/wiki?curid=1696814" title="Coxa">
Coxa

De coxa of heup is bij geleedpotigen een onderdeel van de poot. Het is het eerste lid van de poot gezien vanaf het lichaam en is bij veel soorten ook het dikste deel. Op de afbeelding is de coxa aangegeven met 1. 


</doc>
<doc id="1696815" url="https://nl.wikipedia.org/wiki?curid=1696815" title="Femur (geleedpotige)">
Femur (geleedpotige)

Het femur (meerv. "femora") of de dij is bij geleedpotigen een onderdeel van de poot. De dij is gelegen tussen de coxa (heup) en de tibia (scheen) en is bij insecten door middel van de trochanter verbonden met de heup. Op de afbeelding is het femur aangegeven met 3. 


</doc>
<doc id="1696817" url="https://nl.wikipedia.org/wiki?curid=1696817" title="Trochanter">
Trochanter

De trochanter of dijbeenring is bij geleedpotigen een onderdeel van de poot. De trochanter is een van de minder geprononceerde delen en is gelegen tussen de coxa (heup) en het femur (dij). Op de afbeelding is de trochanter aangegeven met 2. 


</doc>
<doc id="1696913" url="https://nl.wikipedia.org/wiki?curid=1696913" title="Prothorax">
Prothorax

De prothorax is het eerste segment van het borststuk (thorax) van geleedpotigen. De prothorax draagt het voorste paar poten en is bij de meeste geleedpotigen vrij onopvallend. Bij andere groepen is de prothorax echter sterk vergroot zoals bij de bidsprinkhanen die zelfs te herkennen zijn aan hun sterk verlengde prothorax.


</doc>
<doc id="1696973" url="https://nl.wikipedia.org/wiki?curid=1696973" title="Bariumchloride">
Bariumchloride

Bariumchloride (BaCl) is het bariumzout van waterstofchloride. De stof komt voor als kleurloze, reukloze en hygroscopische orthorombische kristallen, die goed oplosbaar zijn in water en methanol. Dit zout komt ook voor als dihydraat: BaCl · 2 HO.

Bariumchloride kan op verschillende manieren worden bereid:


Bariumchloride is een zeer goedkoop zout en vindt daarom een groot aantal toepassingen in laboratoria. Het wordt veelal gebruikt als indicator voor sulfaationen. In de industrie wordt de stof ingezet om pekeloplossingen te zuiveren en in de aanmaak van andere bariumzouten.

Bariumchloride wordt tevens gebruikt in de pyrotechniek als kleurmiddel: het zout geeft een helder groene kleur.

De stof is irriterend voor de ogen, de huid en de luchtwegen. De stof kan, bij blootstelling, effecten hebben op het zenuwstelsel en ze zou ook hypokalemie kunnen veroorzaken, met als gevolg hartritmestoornissen en spierstoornissen. Herhaaldelijke of langdurige blootstelling kan de dood veroorzaken.



</doc>
<doc id="1697636" url="https://nl.wikipedia.org/wiki?curid=1697636" title="Niezen">
Niezen

Niezen of niesen is een plotselinge, krachtige uitademing om de neus te reinigen van prikkelende stoffen. Bij prikkeling van het neusslijmvlies wordt er een signaal via de drielingzenuw naar het reflexcentrum in de hersenen gestuurd. Door middel van een reflex worden er verschillende spieren in beweging gebracht, waaronder een krachtige samentrekking van de ribbenkast en de longen. Daardoor ontstaat de nies. Een gevolg van het niezen kan zijn dat de niezende persoon kippenvel krijgt. Doordat tijdens het niezen warmte aan de omgeving wordt afgegeven, ontstaat het kippenvel.

De prikkelende stoffen die het niezen veroorzaken, zijn zeer divers. Dat heeft onder andere te maken met (over)gevoeligheid voor bepaalde stoffen. Stoffen in de lucht kunnen een natuurlijke of chemische afkomst hebben, waarbij het bij een natuurlijke afkomst vaak om een allergische reactie gaat. In veel gevallen kan een nies als erg prettig worden ervaren. Hiertegenover staat het gevoel van een opkomende nies die uiteindelijk weer verzwakt en verdwijnt, wat onprettig aanvoelt. Sommige mensen moeten niezen wanneer ze in de zon of een andere lichtbron kijken. Zij 'lijden' aan het ACHOO-syndroom (Autosomal Dominant Compelling Helio-Ophthalmic Outburst), beter bekend als de "photic sneeze reflex". De oorzaak van het niezen bij deze personen zou kunnen zijn dat hun gezichtszenuw (nervus opticus) ongewoon dicht tegen de genoemde drielingzenuw (nervus trigeminus) aan ligt, waardoor een hevige prikkeling van de gezichtszenuw door toedoen van het licht ook een prikkeling van de drielingzenuw veroorzaakt, met een tintelend gevoel in de neus en niezen tot gevolg. Een manier om een opkomende nies die dreigt te "mislukken" toch door te laten gaan, is voor sommigen dan ook plotseling kijken in een lichtbron.

Een nies is dus bedoeld voor het reinigen van prikkelende stoffen uit het ademhalingsstelsel. Tijdens de nies komen er dan ook duizenden bacteriën vrij, die opgevangen kunnen worden met een zakdoek, de hand of nog hygiënischer in de elleboogholte. Gebeurt dat niet, dan verspreiden zich 100.000 kleine druppeltjes met bacteriën de ruimte in. Dit kan dan via de lucht en andere materialen binnen de desbetreffende ruimte leiden tot verkoudheid van de personen die zich daar bevinden. De snelheid van de lucht bij een nies kan theoretisch oplopen tot zo'n 150 km/h.

Onomatopeeën die in de Nederlandse taal gebruikt worden om het geluid van niezen na te bootsen, zijn "hatsjie" en "hatsjoe".


</doc>
<doc id="1697666" url="https://nl.wikipedia.org/wiki?curid=1697666" title="Nychthemeron">
Nychthemeron

Een nychthemeron, nycthemeron of nuchthemeron (van het Griekse νυχθήμερον, een samenstelling van "νυξ" "nacht" en "ᾐμερα" "dag") is een periode van 24 uur ofwel een etmaal. De term wordt vooral gebruikt in de fysiologie, de geneeskunde en de ecologie als synoniem voor "biologische klok", om verwarring met alledaagse begrippen als etmaal en "dag" te voorkomen.


</doc>
<doc id="1697776" url="https://nl.wikipedia.org/wiki?curid=1697776" title="Wekamine">
Wekamine

Een wekamine is een amine met een stimulerende (opwekkende) werking op het centrale zenuwstelsel. Bekende wekaminen zijn amfetamine, methamfetamine, efedrine en ook cafeïne. Ook zijn er lichaamseigen wekaminen zoals adrenaline. Wekamine is een verouderd begrip en wordt tegenwoordig in de wetenschappelijke literatuur niet meer gebruikt.


</doc>
<doc id="1698294" url="https://nl.wikipedia.org/wiki?curid=1698294" title="Tuba aperta">
Tuba aperta

Tuba aperta of open buis van Eustachius is de beschrijving van een klachtenpatroon waarbij de buis van Eustachius te vaak open staat en zo te veel lucht toe laat in het middenoor.

Het is een klachtenpatroon dat slecht wordt herkend door KNO-artsen en moeilijk te behandelen is. Tuba aperta kan herkend worden door naar vibraties van het trommelvlies te kijken. Als deze vibreert bij elke ademhaling, kan er sprake zijn van tuba aperta.
Veelal is de oorzaak van deze aandoening onbekend. Een van de meest aangevoerde oorzaken is gewichtsverlies, waardoor er rond de buis van Eustachius te veel ruimte ontstaat. Ook is bekend dat zwangerschap deze aandoening kan veroorzaken wegens de effecten van zwangerschapshormonen.

De klachten die voorkomen bij tuba aperta hebben veel weg van de symptomen bij een verstopte neus door neusverkoudheid of allergie. Veel patiënten met tuba aperta krijgen daarom ook deze diagnose te horen en hier medicijnen voor voorgeschreven. Patiënten hebben veelal last van autofonie, oftewel het horen van geluiden die men zelf produceert. Deze geluiden, zoals de eigen ademhaling, stem en hartslag, gaan via de buis van Eustachius direct naar het trommelvlies. In tegenstelling tot het doffe geluid dat men ervaart bij een verstopte neus, worden geluiden bij tuba aperta als helder ervaren. Doordat patiënten hun eigen stem erg luid horen, zullen zij vaak zachter praten. Andere veelvoorkomende symptomen zijn oorsuizen, kraken van de oren en duizeligheid. Echter kunnen zij ook ervaren dat het gehoor verslechterd is. Nochtans blijkt bij gehoortesten het gehoor nog goed te zijn.

Als de klachten zijn ontstaan na gewichtsverlies helpt het vaak om weer iets in gewicht aan te komen. 

Oorzaken: 
- stress
- beschadiging van het trommelvlies
- rokers: van het "zuigen" aan de sigaret

Voor andere oorzaken bestaat er niet echt een goede behandeling. Soms worden onderstaande behandelingen geprobeerd: 


</doc>
<doc id="1698298" url="https://nl.wikipedia.org/wiki?curid=1698298" title="Pest van Justinianus">
Pest van Justinianus

De Pest van Justinianus was een pandemie, die het Oost-Romeinse of Byzantijnse Rijk in de jaren 541-543 na Christus trof. De meest algemeen aanvaarde oorzaak van deze pandemie is de builenpest, dezelfde ziekte die 800 jaar later, in de 14e eeuw de Zwarte Dood veroorzaakte. De sociale en culturele gevolgen van de Pest van Justinianus waren vergelijkbaar met die van de Zwarte Dood. De ziekte trof Centraal- en Zuid-Azië, Noord-Afrika, het gehele Middellandse Zeegebied en Europa tot aan Denemarken en Ierland toe.

De Pest van Justinianus zou elke generatie tot ongeveer 750 terugkeren door het hele Middellandse Zeegebied. De pest had een grote invloed op de toekomstige geschiedenis van Europa, het Middellandse Zeegebied en het Midden-Oosten. Moderne historici hebben de ziekte genoemd naar de Oost-Romeinse keizer Justinianus I, die op het moment van de uitbraak aan de macht was en die naar alle waarschijnlijkheid ook persoonlijk door de ziekte getroffen werd, in tegenstelling tot veel van zijn tijdgenoten was hij echter zo gelukkig van de ziekte te herstellen. 

De uitbraak is waarschijnlijk in Ethiopië ontstaan en verspreidde zich noordwaarts naar Egypte. De eerste bekende uitbraak deed zich voor in Pelusium, de belangrijkste havenstad aan de oostkant van de Nijldelta. Vanuit Egyptische havensteden verspreidde de pest zich vervolgens naar andere delen van het Middellandse Zeegebied. De metropool Constantinopel importeerde in de 6e eeuw grote hoeveelheden graan uit Egypte. De ratten en vlooien, die de ziekte verspreiden, konden zich zo gemakkelijk verspreiden.

De Byzantijnse geschiedkundige Procopius schrijft dat de pest op zijn hoogtepunt in Constantinopel 10.000 mensen per dag het leven kostte. Volgens sommigen overdreef Procopius enigszins. Feit is echter dat er geen ruimte en mankracht waren om de doden te begraven en dat men de dode lichamen opgestapeld in de open lucht liet liggen of zelfs in zee stortte. De Byzantijnse keizer Justinianus I zorgde voor nieuwe wetgeving die de afhandeling van erfenissen sneller moest doen verlopen (Moorhead, J., 1994).

Laat-antieke geschiedkundigen hebben op zijn hoogst kwalitatieve beschrijvingen achtergelaten. Hierdoor is het niet mogelijk om betrouwbare cijfers te geven over het aantal doden. Moderne geleerden geloven dat de pest op het hoogtepunt van de pandemie in Constantinopel 5.000 mensen per dag het leven kostte. Uiteindelijk zou 40% van de inwoners van de stad tijdens de eerste golf zijn overleden. De eerste golf van de pest in 542/543 zou een kwart van de bevolking in het oostelijk Middellandse Zeegebied hebben gedood. Nieuwe, frequente golven van de pest bleven gedurende de rest van de 6e, de 7e en het begin van de 8e eeuw in eerste instantie zo ongeveer elke twaalf tot twintig jaar terugkomen. Geleidelijk aan werden de uitbraken echter steeds lokaler en ook minder virulent. Er wordt geschat dat de pest van Justinianus in totaal 100 miljoen mensen over de hele wereld het leven heeft gekost. Sommige geschiedkundigen, zoals Josiah C. Russell (1958) hebben tussen 541 en 700 een totaal verlies aan Europese bevolking van 50 tot 60% voorgesteld. Er zijn echter ook schattingen die veel lager uitkomen. 

Na 770 verdwijnt de pest van Justinianus. Tot de Zwarte Dood in het midden van de 14e eeuw, bijna zeshonderd jaar later, blijft Europa vervolgens gespaard voor grote pandemieën.

Justinianus had grote sommen geld uitgegeven aan oorlogen tegen de Vandalen in Africa en het Ostrogotische Italië. Ook had hij aanzienlijke middelen gewijd aan de bouw van grote kerken als de Hagia Sophia. De pest verzwakte het Byzantijnse Rijk net op het kritieke moment, waarop Justinianus zijn legers bijna geheel Italië en de westelijk Middellandse Zeekust in Hispania hadden veroverd. De gevolgen van de pest voor belastinginning waren desastreus. Naarmate de pest zich over de havensteden rond de Middellandse Zee verspreidde, versterkte dit de positie van de Ostrogoten, die aanvankelijk nog niet zo getroffen waren, in hun conflict met Constantinopel. Als de situatie anders was gelopen was het voorstelbaar dat de veroveringen van Justinianus de basis zouden zijn geworden voor een hervormd Romeins Rijk. Wellicht had men het gehele Iberisch schiereiland kunnen veroveren en misschien wel een begin kunnen maken met de verovering van het door de Franken bezette Gallie. Nu liep het anders. Justinianus had te weinig geld en soldaten om zijn veroveringen te kunnen consolideren. Tijdens het bewind van Justianus wist men het grootste deel van Italië en de kuststrook van Zuidoost-Spanje nog wel in bezit te houden, maar na zijn dood verloor het Byzantijnse Rijk al snel het grootste deel van Italië, en kon men daar alleen het zuidoostelijke, oorspronkelijk Griekse deel en het Exarchaat van Ravenna in bezit houden. 

De pest kan ook hebben bijgedragen aan het succes van de Arabieren een paar generaties later in de Byzantijns-Arabische oorlogen.

Behalve de hierboven al aangehaalde Procopius, die de eerste uitbraak van de pest van Justianus in Constantinopel meemaakte, toen hij tegen de vijftig liep, zijn er nog een flink aantal andere bronnen bekend.

Zowel de Syrische kerkhistoricus, Evagrius Scholasticus als de Frankische bisschop Gregorius van Tours maakten de eerste uitbraak als kleuter of klein kind mee. 

Evagrius werd bij deze uitbraak zelf door de ziekte getroffen, maar herstelde. Bij latere uitbraken verloor hij echter zijn vrouw, een aantal van zijn kinderen en kleinkinderen. Gregorius is vooral heel uitvoerig over de uitbraak van 563 in Auvergne. Hij beschrijft catastrofale toestanden (300 doden op 1 dag, 10 mensen per graf) in zijn vaderstad, Avernis, het tegenwoordige Clermont-Ferrand.

De Northumbrische monnik en geschiedkundige Beda bericht over een grote uitbraak in 664, waarbij vooral de machtscentra het moeten ontgelden. Vier van de acht Engelse bisschoppen en de koningen van Kent en het Northumbrië legden het loodje. Adomnan van Iona bericht over de uitbraak van 684, waarbij de monnikengemeenschap op het eiland Lindisfarne, voor de kust van Northumbrië in de Noordzee gelegen, werd gedecimeerd.





</doc>
<doc id="1698475" url="https://nl.wikipedia.org/wiki?curid=1698475" title="Natriumdichloorisocyanuraat">
Natriumdichloorisocyanuraat

Natriumdichloorisocyanuraat (CClNNaO) is een organische chloorverbinding van natrium. De stof komt voor als een wit kristallijn poeder met een scherpe geur, dat goed oplosbaar is in water.

Natriumdichloorisocyanuraat is een stabiele chloorverbinding en kan om die reden gebruikt worden als ontsmettingsmiddel, biocide, industriële deodorant en als detergent. Het is het werkzame bestanddeel in chloortabletten die in private zwembaden worden gebruikt.

De stof ontleedt bij verhitting en bij contact met water, met vorming van giftige gassen, onder andere chloorgas. De stof is een sterk oxidatiemiddel en reageert hevig met brandbare en reducerende stoffen. Natriumdichloorisocyanuraat reageert hevig met vele stoffen, waardoor kans op brand en ontploffing ontstaat.

De stof is irriterend voor de ogen, de huid en de luchtwegen. Herhaald of langdurig huidcontact kan een huidontsteking veroorzaken.



</doc>
<doc id="1698527" url="https://nl.wikipedia.org/wiki?curid=1698527" title="Natriummetavanadaat">
Natriummetavanadaat

Natriummetavanadaat is een anorganische verbinding van natrium en vanadium, met als brutoformule NaVO. De stof komt voor als een wit of geel hygroscopisch kristallijn poeder, dat matig oplosbaar is in water. De toepassingen van deze stof zijn vrij beperkt, wegens de hygroscopische eigenschappen. Van nature uit komt het voor in het zeldzame mineraal metamuniriet (anhydraat) en muniriet (dihydraat).

Natriummetavanadaat kan bereid worden door een condensatiereactie tussen natriumhydroxide en vanadium(V)oxide:

Natriummetavanadaat komt in 2 verschillende kristalstructuren voor: "α"- en "β"-NaVO. Bij kamertemperatuur is de "β"-vorm, die een orthorombische structuur heeft, het meest stabiel. Bij hogere temperaturen is de "α"-vorm (monoklien) zeer stabiel.




</doc>
<doc id="1698548" url="https://nl.wikipedia.org/wiki?curid=1698548" title="Natriumchromaat">
Natriumchromaat

Natriumchromaat (NaCrO) is een natriumzout van chroomzuur. De stof komt voor als gele, hygroscopische, orthorombische kristallen, die goed oplosbaar zijn in water. Natriumchromaat is carcinogeen, mutageen en zeer toxisch.

In de petrochemische industrie wordt natriumchromaat gebruikt als corrosie-inhibitor. In de textielindustrie dient het als hulpmiddel bij het kleuren van textiel. In de farmaceutische sector wordt het aangewend als diagnostische stof voor het bepalen van het volume rode bloedcellen. Natriumchromaat wordt ook gebruikt als houtbeschermende stof.

De oplossing in water is een zwakke base. Natriumchromaat is een sterke oxidator en reageert dus hevig met reducerende stoffen. De stof is zeer toxisch voor de mens, maar ook voor in het water levende organismen.

De stof is corrosief voor de ogen, de huid en de luchtwegen. Ze kan effecten hebben op de lever en de nieren, met als gevolg weefselbeschadiging. Langdurige of herhaalde blootstelling aan de stof kan astma, kanker, DNA-schade en onvruchtbaarheid veroorzaken.



</doc>
<doc id="1698557" url="https://nl.wikipedia.org/wiki?curid=1698557" title="Liptaster">
Liptaster

De liptasters vormen een gepaard orgaan aan de bovenkaak van insecten. Het zijn tastorganen die gebruikt worden bij het opnemen van voedsel. Voorbeelden van insecten met duidelijk zichtbare liptasters zijn rechtvleugeligen en bidsprinkhanen. De gepaarde tasters aan de onderkaak worden de kaaktasters genoemd. 


</doc>
<doc id="1698560" url="https://nl.wikipedia.org/wiki?curid=1698560" title="Kaaktaster">
Kaaktaster

De kaaktasters vormen een gepaard orgaan aan de onderkaak van insecten. Het zijn tastorganen die gebruikt worden bij het opnemen van voedsel. Voorbeelden van insecten met duidelijk zichtbare kaaktasters zijn rechtvleugeligen en bidsprinkhanen. De gepaarde tasters aan de bovenkaak worden de liptasters genoemd. 


</doc>
<doc id="1698866" url="https://nl.wikipedia.org/wiki?curid=1698866" title="Stembandpoliep">
Stembandpoliep

Een stembandpoliep is een goedaardige afwijking (poliep) op de stemband die heesheid veroorzaakt.

Meestal ontstaat een stembandpoliep als gevolg van beschadiging van het slijmvlies van de stemband waarna door het voortdurende trillen van de stemband tijdens het spreken wild vlees ontstaat. Uit dit wild vlees vormt zich uiteindelijk een poliep. Deze poliep belemmert de sluiting van de stembanden, zodat valse lucht ontsnapt. Dit wordt als hees ervaren.

De meeste stembandpoliepen verdwijnen niet spontaan, ook niet door logopedie. Wanneer een poliep te veel klachten geeft dan moet deze worden geopereerd. Dit gebeurt met een microlaryngoscopie, onder narcose, door een kno-arts.


</doc>
<doc id="1698873" url="https://nl.wikipedia.org/wiki?curid=1698873" title="Mesopleuron">
Mesopleuron

Het mesopleuron is een onderdeel van het borststuk van een insect. Mesopleuron betekent "in het midden van de zijkant". Het mesopleuron is gelegen aan de zijkant van het borststuk, in het midden tussen het metapleuron (aan de achterzijde) en het propleuron (aan de voorzijde). 


</doc>
<doc id="1699081" url="https://nl.wikipedia.org/wiki?curid=1699081" title="Propleuron">
Propleuron

Het propleuron is een onderdeel van het borststuk van een insect. Propleuron betekent "aan de voorzijde van de zijkant". Het propleuron is gelegen aan de voorzijde van de zijkant van het borststuk, voor het mesopleuron (in het midden) en het metapleuron (aan de achterzijde).


</doc>
<doc id="1699083" url="https://nl.wikipedia.org/wiki?curid=1699083" title="Metapleuron">
Metapleuron

Het metapleuron is een onderdeel van het borststuk van een insect. Metapleuron betekent "aan de achterzijde van de zijkant". Het metapleuron is vanaf de zijkant bezien gelegen aan de achterzijde van het midden van het borststuk, achter respectievelijk het mesopleuron (in het midden van de zijkant) en het propleuron (aan de voorzijde van de zijkant).


</doc>
<doc id="1699086" url="https://nl.wikipedia.org/wiki?curid=1699086" title="Mesosternum">
Mesosternum

Het mesosternum is een onderdeel van het borststuk van een insect. Mesosternum betekent "in het midden van (tussen) de borst". Het mesosternum is gelegen aan de onderzijde van het borststuk, tussen het metasternum (aan de achterzijde) en het prosternum (aan de voorzijde).


</doc>
<doc id="1699089" url="https://nl.wikipedia.org/wiki?curid=1699089" title="Prosternum">
Prosternum

Het prosternum is een onderdeel van het borststuk van een insect. Prosternum betekent "aan de voorzijde van de borst". Het prosternum is vanaf de zijkant bezien gelegen aan de onderzijde van het borststuk, voor het mesosternum (in het midden) en het metasternum (aan de achterzijde).


</doc>
<doc id="1699090" url="https://nl.wikipedia.org/wiki?curid=1699090" title="Metasternum">
Metasternum

Het metasternum is een onderdeel van het borststuk van een insect. Metasternum betekent "aan de achterzijde van de borst". Het metasternum is achter aan de onderzijde van het borststuk gelegen, achter respectievelijk het mesosternum (in het midden) en het prosternum (aan de voorzijde). 


</doc>
<doc id="1699095" url="https://nl.wikipedia.org/wiki?curid=1699095" title="Scutellum">
Scutellum

Het scutellum of "schildje" is een onderdeel van het borststuk van een insect. Het scutellum is gelegen aan de bovenzijde van het borststuk, achter het scutum.


</doc>
<doc id="1699098" url="https://nl.wikipedia.org/wiki?curid=1699098" title="Scutum (insect)">
Scutum (insect)

Het scutum is een onderdeel van het borststuk van een insect. Scutum betekent "schild". Het scutum is gelegen aan de bovenzijde van het borststuk en is bij de meeste insecten prominent aanwezig. Het scutum wordt vaak vergezeld van een scutellum (aan de achterzijde) en een prescutum (aan de voorzijde).


</doc>
<doc id="1699099" url="https://nl.wikipedia.org/wiki?curid=1699099" title="Prescutum">
Prescutum

Het prescutum is een onderdeel van het borststuk van een insect. Prescutum betekent "voor het schild" en verwijst naar de positie op het borststuk. Het prescutum is gelegen aan de voorzijde van de bovenkant van het borststuk, voor respectievelijk het scutum op het midden en het scutellum aan de achterzijde.


</doc>
<doc id="1699104" url="https://nl.wikipedia.org/wiki?curid=1699104" title="Stigma (insect)">
Stigma (insect)

Stigmata (meervoud van stigma) zijn de ademopeningen van insecten. Het zijn de verbindingen van het tracheeënstelsel met de buitenlucht die de uitwisseling van zuurstof mogelijk maken. De stigmata zijn vaak zeer klein en zijn vaak gepositioneerd op verborgen plaatsen, zoals onder de vleugelrand. 

De term stigmata wordt bij ademopeningen van meerdere diersoorten gebruikt.
De kieuwopeningen in de faryngale kamer van Urochordata noemt men ook stigmata.


</doc>
<doc id="1699141" url="https://nl.wikipedia.org/wiki?curid=1699141" title="Filiform">
Filiform

Filiform betekent "draadvormig" en is een term die onder andere in de biologie gebruikt wordt om bijvoorbeeld organische structuren aan te duiden, zoals de vorm van de antennes van insecten. 


</doc>
<doc id="1699195" url="https://nl.wikipedia.org/wiki?curid=1699195" title="Nepenthes attenboroughii">
Nepenthes attenboroughii

Nepenthes attenboroughii is een bekerplant uit de familie "Nepenthaceae". De vleesetende plant is endemisch op Mount Victoria op het Filipijnse eiland Palawan, op ongeveer 1600 meter boven zeeniveau. De plantensoort is ernstig bedreigd in zijn voortbestaan. In 2012 werd de soort door de IUCM opgenomen in een boekje met de 100 meest bedreigde soorten ter wereld.

De plant vangt niet alleen insecten maar kan door de grootte van de beker ook kleine zoogdieren zoals ratten vangen.

De plant is vernoemd naar de Britse documentairemaker David Attenborough. Het team van wetenschappers dat de soort beschreef, publiceerde hierover in "Botanical Journal of the Linnean Society". 


</doc>
<doc id="1699706" url="https://nl.wikipedia.org/wiki?curid=1699706" title="Benzo(a)antraceen">
Benzo(a)antraceen

Benzo(a)antraceen is een organische verbinding met als brutoformule CH. De stof komt voor als kleurloze tot geelbruine fluorescerende schilfers of poeder, die onoplosbaar is in water. Deze molecule bestaat uit 4 aan elkaar gekoppelde benzeenringen, een zogenaamd PAK. De stof is mogelijk kankerverwekkend bij de mens (IARC-klasse 2B).


</doc>
<doc id="1699806" url="https://nl.wikipedia.org/wiki?curid=1699806" title="Benzethoniumchloride">
Benzethoniumchloride

Benzethoniumchloride is een synthetisch quaternair ammoniumzout met als brutoformule CHClNOH. De stof komt voor als een kleurloze of witte hygroscopische vaste stof, die zeer goed oplosbaar is in water.

Benzethoniumchloride heeft oppervlakte-actieve, antiseptische en anti-infectieve eigenschappen. Het wordt tevens gebruikt als antimicrobieel middel en heeft de status van zelfzorgmedicijn. Onafhandelijke testen hebben uitgewezen dat het werkzaam is tegen onder andere MRSA, "salmonella", "Escherichia coli", "Clostridium difficile", Hepatitis B, Hepatitis C, Herpes simplexvirus, HIV, respiratoir syncytieel virus en het Norovirus. Handelsnamen van de stof zijn: "Salanine, BZT, Diapp, Quatrachlor, Polymine D, Phemithyn, Antiseptol, Disilyn" en "Phermerol".

Benzethoniumchloride wordt ook teruggevonden in cosmetica, mondwater en anti-jeukmiddel. In de voedingsindustrie wordt het gebruikt om bepaalde oppervlakken te reinigen.

De stof ontleedt bij verhitting of bij verbranding met vorming van giftige en corrosieve dampen, onder andere waterstofchloride en stikstofoxiden.

De stof is irriterend voor de ogen, de huid en de luchtwegen. Herhaald of langdurig huidcontact kan een huidontsteking veroorzaken.



</doc>
<doc id="1699896" url="https://nl.wikipedia.org/wiki?curid=1699896" title="Christine Boutin">
Christine Boutin

Christine Boutin-Martin (Levroux, 6 februari 1944) is een Franse, katholieke politica. Ze was eerst lid van de UMP, maar richtte in 2001 haar eigen politieke beweging en partij op, het Forum des Républicains Sociaux dat vanaf 2009 de Parti Chrétien-Démocrate werd. Christine Boutin is sinds 1995 adviseur van de Pauselijke Raad voor het Gezin. Van 2007 tot 2009 was ze minister van Volkshuisvesting in het kabinet-Fillon I.

Christine Boutin (meisjesnaam Christine Martin) is de dochter van de journalist Xavier Martin en diens vrouw Bernadette Durand, een vroegere journaliste. Haar moeder overleed toen Boutin negen jaar oud was.

Christine Boutin volgde onderwijs in Tours en studeerde rechten aan de Universiteit Panthéon-Assas "(Université Panthéon-Assas/ Université Paris II)" in Parijs. Na haar studies verkoos zij een loopbaan als journaliste.

Boutin was van 1964 tot 1969 als persvoorlichtster voor het "Centre national de la recherche scientifique", het grootste door de overheid gefinancierde instituut voor wettenschappelijk onderzoek in Frankrijk. Nadien was zij chef van de persdienst (1973-1979) van "Crédit Agricole", de grootste boerenleenbank van het land en journaliste bij "Dossier familial", het maandblad van "Crédit Agricole".

Boutin, die zich altijd sterk maakt voor de rechten en de beschermwaardigheid van het ongeboren kind, richtte in 1993 de non-gouvernementele organisatie "Alliance pour les droits de la vie" op. De organisatie keert zich tegen de abortuswetgeving in Frankrijk en maakt zich sterk voor een wet die het leven vanaf de conceptie tot aan de natuurlijke dood beschermt. De organisatie is daarom ook gekant tegen euthanasie.

In 1995 werd Boutin benoemd tot adviseur van de Pauselijke Raad voor het Gezin "(Pontificium Consilium pro Familia)" welke toen onder leiding van Alfonso López kardinaal Trujillo stond.

Boutin begon in 1977 aan haar politieke carrière. In dat jaar werd zij wethoudster "(Conseillère municipale)" van Auffargis. Drie jaar later, in 1980, werd zij burgemeester "(maire)" van de gemeente. In 1982 werd zij in de Conseil général van de onderprefectuur Rambouillet gekozen. In 1983 trad zij als burgemeester van Auffargis af om vice-burgemeester van Rambouillet te worden. Dit bleef zij tot 2001. In dat jaar werd zij vicepresidente van de Conseil général van het departement Yvelines.

In 1986 werd Boutin in de Nationale Vergadering "(Assemblée nationale)" gekozen voor het departement Yvelines. Boutin nam zitting in de fractie van de "Union pour la démocratie française/Centre des démocrates sociaux" (Unie voor Franse Democratie/Centrum van Sociale Democraten), een centristisch georiënteerde partij. In maart 2001 richtte zij het "Forum des républicains sociaux" (Forum van Sociale Republikeinen) op binnen de UDF.

In 2001 gaf Boutin te kennen dat zij zich kandidaat zou stellen voor het presidentschap. Dit zorgde voor beroering binnen de UDF, omdat François Bayrou reeds door de partij was aangewezen als presidentskandidaat. In december 2001 werd Boutin om die reden uit de UDF gesloten. Boutin besloot als kandidate van het FRS aan de presidentsverkiezingen mee te doen.

Bij de eerste ronde van de presidenstverkiezingen van 21 april 2002 haalde Boutin 339.112 stemmen (1,19%), onvoldoende voor deelname aan de tweede ronde op 5 mei 2002. In juni 2002 werd zij als parlementslid herkozen. Haar FRS werd in 2002 onderdeel van de "Union pour un Mouvement Populaire" (UMP) van president Jacques Chirac.

In aanloop naar de presidentsverkiezingen van 2007 sprak Boutin haar steun uit aan UMP-kandidaat Nicolas Sarkozy, die de presidentsverkiezingen won en president van Frankrijk werd. Op 17 juni 2007 werd Boutin opnieuw herkozen als parlementslid.

Op 17 mei 2007 werd Boutin benoemd tot minister van Volkshuisvesting en Steden in het kabinet-Fillon I. Kort daarna werd ze herbenoemd in het kabinet-Fillon II (19 juni 2007). Als minister van Volkshuisvesting zet zij zich in voor betere huisvesting in - met name - Franse steden, vooral in de "banlieues". Onder haar leiding werd een begin gemaakt aan de bouw van 500.000 nieuwe woningen die betaalbaar moeten zijn voor de meeste Fransen. Zij werd hierin gesteund door de president en premier François Fillon.

Per decreet van 15 januari 2009 werd de ministerspost van Volkshuisvesting en Steden vervangen door de ministerspost van Volkshuisvesting. Boutin werd benoemd tot minister, maar op 23 juni 2009, na een kabinetshervorming, verdween ook deze ministerspost. Volkshuisvesting valt sindsdien onder de verantwoordelijkheid van de minister van Ecologie, Energie en Duurzame Ontwikkeling van de Zee, Benoist Apparu.

Op 20 juni 2009 werd het "Forum des républicains sociaux" (FRS) vervangen door de "Parti Chrétien-Démocrate" (Christendemocratische Partij, PCD). Boutin werd gekozen tot eerste voorzitter van de PCD.

Boutin verdedigt de beschermwaardigheid van het menselijk leven vanaf de conceptie tot aan de natuurlijke dood. Ze onderschrijft de katholieke visie dat huwelijksliefde, seksualiteit en de mogelijkheid tot procreatie onlosmakelijk met elkaar verbonden zijn. Ze is dan ook voor het gebruik van natuurlijke methoden voor geboorteregeling in het kader van verantwoord ouderschap en tegen het gebruik van artificiële voorbehoedsmiddelen, behalve voor aidspatiënten. Op dit punt wijkt zij af van het standpunt van de Pauselijke Raad voor het Gezin, dat in de lijn van de Kerk, in alle gevallen tegen het gebruik van voorbehoedsmiddelen is. Boutin vindt dat het huwelijk voorbehouden moet blijven voor de verbintenis tussen man en vrouw en is daarom fel gekant tegen de notie van "homohuwelijk". Aanvankelijk was zij ook tegen het geregistreerd partnerschap voor homoseksuelen, dat in 1999 door de Franse overheid werd ingevoerd. Boutin vindt ook dat elk kind recht heeft op een vader én een moeder en is daarom tegen de mogelijkheid dat een kind zou kunnen geadopteerd worden door twee personen van hetzelfde geslacht.

Boutin is kritisch over de nieuwe Franse auteursrechtwetgeving omtrent het van internet downloaden. De nieuwe wet is in haar optiek zeer streng en stelt het downloaden zonder voorafgaande toestemming strafbaar. Boutin vindt de wet veel te ver gaan, omdat het downloaden op grote schaal plaatsvindt en de wet vooral veel jongeren hiermee als crimineel bestempelt.

Boutin is een groot voorstander van goede huisvesting en een fel criticus van het Franse gevangeniswezen. Volgens haar zijn de toestanden in de gevangenis mensonterend. Boutin heeft zich altijd sterk gemaakt voor een gegarandeerd minimumloon voor alle Fransen, alsmede goede sociale voorzieningen.

Boutins uitspraak in een interview in 2007 waarin zij stelde dat het mogelijk zou kunnen zijn dat de regering-Bush zelf achter de aanslagen van 11 september 2001 zat, veroorzaakte enige controverse.

Boutin is sinds haar 23e getrouwd met informaticus Louis Boutin. Het echtpaar heeft drie kinderen.





</doc>
<doc id="1700039" url="https://nl.wikipedia.org/wiki?curid=1700039" title="Kregel">
Kregel

Kregel, ook wel geschreven als kriegel, is een bijvoeglijk naamwoord dat een gemoedstoestand uitdrukt.

Tegenwoordig worden zowel kregel als kriegel gebruikt. De betekenis is 'geïrriteerd, prikkelbaar, ontstemd, wrevelig of gepikeerd'.
In vroeger tijden was de eerdere betekenis gramstorig, knorrig of verdrietig. Een kregelkop werd in de negentiende eeuw gebruikt om een knorrepot aan te duiden. Dit woord is echter niet meer in gebruik in het hedendaagse Nederlands. Het begrip wordt vooral in een vrij informele context gebruikt, vaak in een mondelinge conversatie. Het woord wordt zelden aangetroffen in geschreven teksten.


</doc>
<doc id="1700369" url="https://nl.wikipedia.org/wiki?curid=1700369" title="3,5-dichloorfenol">
3,5-dichloorfenol

3,5-dichloorfenol is een organische chloorverbinding met als brutoformule CHClO. De stof komt voor als kleurloze kristallen met een kenmerkende geur, die slecht oplosbaar zijn in water.

De stof ontleedt bij verbranding met vorming van giftige en corrosieve dampen, onder andere acylchloriden en zuuranhydriden. Ze reageert hevig met sterke oxidatiemiddelen.

De stof is sterk irriterend voor de ogen, de huid en de luchtwegen. Blootstelling aan de stof kan chlooracne veroorzaken.


</doc>
<doc id="1700673" url="https://nl.wikipedia.org/wiki?curid=1700673" title="1,2-dichloorpropaan">
1,2-dichloorpropaan

1,2-dichloorpropaan is een organische verbinding met als brutoformule CHCl. Het is een kleurloze tot gelige, zeer ontvlambare vloeistof met een kenmerkende geur.

1,2-dichloorpropaan werd voor het eerst gesynthetiseerd in 1869 door Carl Schorlemmer. Hij liet chloorgas met propaan reageren:

Vanuit selectief-synthetisch oogpunt is deze reactie lastig, omdat de reactie, behalve 1,2-dichloorpropaan, ook een hele serie andere chloorhoudende propanen oplevert. Dit heeft te maken met het feit dat deze reactie via een radicalair mechanisme verloopt.

1,2-dichloorpropaan wordt gebruikt als oplosmiddel in oliën, was, hars, lijm, ontvettingsmiddelen, pesticiden en vernis. Het is ook een uitgangsstof in organische syntheses.

De stof vormt bij verbranding giftige en corrosieve dampen. 1,2-dichloorpropaan tast aluminiumlegeringen en sommige kunststoffen aan.

De stof is irriterend voor de ogen, de huid en de luchtwegen. De stof kan effecten hebben op het centraal zenuwstelsel. Ze is mogelijk carcinogeen (IARC-klasse 3). Bij inname kan ze ernstige nier- en leverschade veroorzaken.


</doc>
<doc id="1701177" url="https://nl.wikipedia.org/wiki?curid=1701177" title="Trichodina">
Trichodina

Trichodina is een eencellige flagellaat die veelvuldig vijvervissen zoals Koi en goudvissen parasiteert. Het is een schotelvormige parasiet met trilhaartjes (cilia) om zich te kunnen verplaatsen. Deze parasiet is enkel met een (goede) microscoop zichtbaar. Hij is gemiddeld 70 µm groot.

Trichodina vinden we terug op het lichaam en op de kieuwen waardoor de vissen moeilijkheden hebben om te ademen, daarom is extra beluchting aan te raden.

Trichodinaparasieten planten zich voort door middel van celdeling, daardoor kan een plotse "explosie" van parasieten plaatsvinden. Ze vermenigvuldigen zich tussen de 4°C en 30°C, we komen deze parasiet dus gedurende het hele jaar tegen.

Als reactie op het gekietel van de parasiet produceert de Koi een extra dikke slijmlaag, maar dat vindt deze parasiet juist leuk omdat hij nog wat extra voeding en plaats krijgt. Op gezonde Koi kunnen we trichodina parasieten tegenkomen, maar dat is niet zo erg. Pas als de Koi verzwakt is (andere parasieten, slechte waterkwaliteit, lage temperaturen) beginnen ze gevaarlijk te worden. Meestal treffen we bij trichodina ook secundaire infecties aan zoals schimmels, gatenziekte, enz. De vissen springen (uit het water, wat soms slecht kan aflopen), flitsen of schuren. Bij een erge infectie stoppen de vissen met eten en hangen de vissen aan het oppervlak of aan de wateraanvoer. Wanneer de infectie dit stadium bereikt heeft, is het meestal al te laat en is de kans op overleving meestal klein.

De behandeling gebeurt meestal met kaliumpermanganaat (KMnO4), dit is een oxiderend(e) poeder/vloeistof. Ook kan men het water behandelen met malachietgroen, methyleenblauw of FMC. Tegen deze 3 laatste behandelingen hebben trichodina-parasieten een zekere resistentie opgebouwd door het veelvuldig toepassen. Tegen kaliumpermanganaat kan geen weerstand worden opgebouwd en dit is dus de beste behandeling. Het is echter aangewezen een Koidokter of ervaren Koidealer raad te plegen die over genoeg kennis beschikt vooraleer een behandeling toe te passen.

Trichodina heeft ook een kleinere broer, trichodinella. Deze parasiet is kleiner en hardnekkiger dan trichodina.


</doc>
<doc id="1701189" url="https://nl.wikipedia.org/wiki?curid=1701189" title="Gyrodactylus">
Gyrodactylus

Gyrodactylus is een parasitaire platworm (huidworm) uit het fylum van de platwormen en de klasse Monogenea. "Gyrodactylus" komt veel voor bij vijvervissen zoals Koi en goudvissen. Men treft deze parasiet meestal in vervuilde of overbezette vijvers aan.

"Gyrodactylus" is een soort uit het geslacht van levendbarende huidwormen. Dit geslacht kan worden verward met verwante parasieten uit het geslacht "Dactylogyrus" uit de familie Dactylogyridae. Deze soorten zijn niet levendbarende maar eierleggende wormen, die kieuwwormen genoemd worden. Met behulp van een goede microscoop en de juiste vergroting kan men tot 4 generaties in de worm waarnemen, om de 20 minuten wordt er een worm geboren. Men komt hem tegen op de huid van de vis maar vooral rond de kieuwen.

Hij is makkelijk te herkennen en is gemiddeld 0,5 mm groot. Typisch aan de huid- en kieuwwormen is dat ze op hun kop, een precies met kalligrafie geschreven, "H" hebben (zie afbeelding). Hij haakt zich in het weefsel van de vis vast door middel van 16 kleinere haakjes. Ook kan men meestal een tweede huidworm in de parasiet vinden, omdat deze levendbarend is. De huidworm heeft op het einde van zijn lichaam 2 lobben, hierdoor is hij te onderscheiden van "Dactylogyrus"soorten die er minimaal 4 hebben.

Aangezien de wormen zich vastklampen aan de slijmhuid van de vis, ontstaat er veel jeuk. Daardoor gaan de vissen hevig schuren en springen.

De behandeling gebeurt het best met Flubendazol, maar Flubenol, Praziquantel of Trichlorfon werken ook. Meestal volstaat één behandeling aangezien men tijdens de behandeling ook de jongere, nog ongeboren generaties treft. Het is echter aangewezen een Koidokter of ervaren Koidealer te raadplegen die over genoeg kennis beschikt vooraleer een behandeling toe te passen.

Uit dit geslacht zijn een groot aantal soorten bekend. Hieronder een lijst met ruim 40 soorten, ontleend aan de Catalogue of Life.


</doc>
<doc id="1701466" url="https://nl.wikipedia.org/wiki?curid=1701466" title="Syndroom van Majewski">
Syndroom van Majewski

Het syndroom van Majewski of majewskisyndroom (ook bekend onder de naam type II-korte-rib-polydactyliesyndroom) is een fatale vorm van neonatale dwerggroei.

Symptomen zijn onder andere een zeer smalle thorax, korte ledematen, incorrecte aanleg van bloedvaten, cysten op de nieren, een gespleten verhemelte en polydactylie (afwijkend aantal vingers/tenen).

De afwijking zorgt altijd voor het overlijden van het kind voor of tijdens de geboorte.

Het syndroom van Majewski komt door autosomaal recessieve overerving. Ongeveer 1 op de 300 mensen is drager van de genetische afwijking die het syndroom veroorzaken.



</doc>
<doc id="1701614" url="https://nl.wikipedia.org/wiki?curid=1701614" title="Karperluis">
Karperluis

De karperluis ("Argulus foliaceus") is een parasitaire kreeftachtige die voornamelijk wordt aangetroffen op de brokaatkarper en goudvissen, maar ook op andere zoetwatervissen. Hij is gemiddeld een halve millimeter groot en met het blote oog vrij goed zichtbaar.

Hij plant zich voort boven 15 °C en legt ongeveer 300 eitjes op een steen of plant.

Een vis met karperluis schuurt langs de wanden en springt (uit het water), in de hoop verlost te raken van de parasieten.

De behandeling gebeurt best met Trichlorfon. Aangezien de eitjes bestand zijn tegen dit middel, zal men na een maand, wanneer ze uitgekomen zijn, opnieuw moeten behandelen. Dit tot er geen luizen meer aanwezig zijn.

Het is echter aangewezen een koidokter of ervaren koidealer te raadplegen die over genoeg kennis beschikt vooraleer een behandeling toe te passen.


</doc>
<doc id="1702099" url="https://nl.wikipedia.org/wiki?curid=1702099" title="Crème (kleur)">
Crème (kleur)

Crème is een kleur die zich tussen geel en wit situeert. De kleur heeft zijn naam te danken aan room, die geproduceerd is van de melk van runderen die grazen in een natuurlijk weiland met planten die rijk zijn aan gele, carotenoïde stoffen. Hierdoor krijgt de witte kleur een heel lichte gelige tint erdoorheen.

In de meeste vormen van kunst, vooral in anime, wordt deze kleur gebruikt als huidskleur.


</doc>
<doc id="1702128" url="https://nl.wikipedia.org/wiki?curid=1702128" title="Di-isopropylamine">
Di-isopropylamine

Di-isopropylamine is een alifatische organische verbinding met als brutoformule CHN. Het is een kleurloze, ontvlambare vloeistof met een kenmerkende geur, die zeer slecht oplosbaar is in water. De stof is het meest bekend vanuit een lithiumzout, namelijk lithiumdi-isopropylamide of LDA. Dit zout wordt meestal direct voor gebruik in een oplossing van di-isopropylamine gemaakt door butyllithium aan de oplossing toe te voegen.

Di-isopropylamine wordt gebruikt als katalysator, oplosmiddel en tussenproduct bij de productie van corrosie-inhibitoren en andere verbindingen, zoals di-isopropylethylamine. In de geneeskunde wordt het gebruikt als een vasodilatator, een bloedvatverwijdend middel.

De stof ontleedt bij verhitting met vorming van giftige dampen, onder andere stikstofoxiden. Di-isopropylamine is een sterke base, ze reageert hevig met zuren en is corrosief voor koper, zink en hun legeringen, aluminium en gegalvaniseerd staal. Ze reageert hevig met oxiderende stoffen, waardoor kans op brand en ontploffing ontstaat. Ze tast ook sommige kunststoffen aan.

De stof is corrosief voor de ogen, de huid en de luchtwegen. Blootstelling kan de dood veroorzaken.




</doc>
<doc id="1702269" url="https://nl.wikipedia.org/wiki?curid=1702269" title="1,2-dinitrobenzeen">
1,2-dinitrobenzeen

1,2-dinitrobenzeen is een organische verbinding met als brutoformule CHNO. De stof komt voor als kleurloze tot gelige kristallen, die quasi-onoplosbaar zijn in water.

1,2-dinitrobenzeen wordt bereid door een aromatische nitrering van nitrobenzeen. Hierbij worden ook 1,3-dinitrobenzeen (93%) en 1,4-dinitrobenzeen (1%) gevormd. In feite is deze nitrering een syntheseroute die eigenlijk tot het verkeerde reactieproduct leidt: 1,3-dinitrobenzeen, omdat de al aanwezige nitrogroep een meta-richter is.

De stof kan bij verwarming ontploffen, zelfs in afwezigheid van lucht. Ze vormt bij verbranding giftige gassen en dampen, onder andere stikstofoxiden. 1,2-dinitrobenzeen reageert hevig met sterk oxiderende stoffen, sterke basen, en reducerende metalen (zink en tin), waardoor brand- en ontploffingsgevaar ontstaat. Mengsels met salpeterzuur zijn zeer ontplofbaar.

De stof is irriterend voor de ogen en de luchtwegen. De stof kan effecten hebben op het bloed, met als gevolg de vorming van methemoglobine. De effecten kunnen met vertraging optreden.


</doc>
<doc id="1702713" url="https://nl.wikipedia.org/wiki?curid=1702713" title="Spermatheca">
Spermatheca

De spermatheca of spermakamer is een lichaamsholte die voorkomt bij de vrouwtjes van insecten, waarin de zaadcellen worden opgeslagen. De spermatheca moet niet worden verward met de spermatofoor, het zaadpakketje van een mannetje. 


</doc>
<doc id="1702745" url="https://nl.wikipedia.org/wiki?curid=1702745" title="1,3-dinitrobenzeen">
1,3-dinitrobenzeen

1,3-dinitrobenzeen is een organische verbinding met als brutoformule CHNO. De stof komt voor als gele kristallen, die quasi-onoplosbaar zijn in water.

1,3-dinitrobenzeen wordt bereid door een aromatische nitrering van nitrobenzeen. Hierbij worden ook 1,2-dinitrobenzeen (6%) en 1,4-dinitrobenzeen (1%) gevormd.

De stof kan bij verwarming ontploffen, zelfs in afwezigheid van lucht. Ze vormt bij verbranding giftige gassen en dampen, onder andere stikstofoxiden. 1,2-dinitrobenzeen reageert hevig met sterk oxiderende stoffen, sterke basen, en reducerende metalen (zink en tin), waardoor brand- en ontploffingsgevaar ontstaat. Mengsels met salpeterzuur zijn zeer ontplofbaar.

De stof is irriterend voor de ogen en de luchtwegen. De stof kan effecten hebben op het bloed, met als gevolg de vorming van methemoglobine. De effecten kunnen met vertraging optreden.

De stof kan effecten hebben op het bloed, met als gevolg bloedarmoede. Ze kan ook effecten hebben op de lever, met als gevolg een verstoorde werking, en op het zenuwstelsel en het gezichtsvermogen. Dierproeven tonen aan dat deze stof mogelijk schadelijk is voor de voortplanting of de ontwikkeling bij de mens.


</doc>
<doc id="1702748" url="https://nl.wikipedia.org/wiki?curid=1702748" title="1,4-dinitrobenzeen">
1,4-dinitrobenzeen

1,4-dinitrobenzeen is een organische verbinding met als brutoformule CHNO. De stof komt voor als kleurloze kristallen, die quasi-onoplosbaar zijn in water.

1,4-dinitrobenzeen wordt bereid door een aromatische nitrering van nitrobenzeen. Hierbij worden ook 1,2-dinitrobenzeen (6%) en 1,3-dinitrobenzeen (93%) gevormd.

De stof kan bij verwarming ontploffen, zelfs in afwezigheid van lucht. Ze vormt bij verbranding giftige gassen en dampen, onder andere stikstofoxiden. 1,2-dinitrobenzeen reageert hevig met sterk oxiderende stoffen, sterke basen, en reducerende metalen (zink en tin), waardoor brand- en ontploffingsgevaar ontstaat. Mengsels met salpeterzuur zijn zeer ontplofbaar.

De stof is irriterend voor de ogen en de luchtwegen. De stof kan effecten hebben op het bloed, met als gevolg de vorming van methemoglobine. De effecten kunnen met vertraging optreden.

De stof kan effecten hebben op het bloed, met als gevolg bloedarmoede. Ze kan ook effecten hebben op de lever, met als gevolg een verstoorde werking.


</doc>
<doc id="1702755" url="https://nl.wikipedia.org/wiki?curid=1702755" title="Synulox">
Synulox

Synulox is de merknaam van een veelgebruikt diergeneeskundig antibioticum, vooral toegepast voor de behandeling van infecties aan de longen, de luchtwegen en als breedspectrum-antibioticum. Het geneesmiddel is een combinatie van amoxicilline en clavulaanzuur.

Synulox is een geregistreerd handelsmerk van het farmaceutische bedrijf Pfizer, meer bepaald Pfizer Animal Health te Louvain-la-Neuve, België. De productie vindt plaats door een vestiging van het bedrijf in Italië.


Bacteriële resistentie tegen antibiotica is een toenemend probleem in de diergeneeskunde. Een ander probleem is dat clavulaanzuur beta-lactamasen deactiveert, wat een probleem is bij de bestrijding van gram-positieve bacteriën.

Synulox zou werkzaam zijn tegen klinische Klebsiella-infecties, maar niet tegen Pseudomona-infecties.

Door de fabrikant vermelde bijwerkingen van de tabletten van 250 mg voor honden zijn: overgevoeligheidsreacties, problemen met het maag-darmkanaal zoals diarree en braken en in enkele gevallen allergische reacties zoals huiduitslag en anafylaxie.



</doc>
<doc id="1702758" url="https://nl.wikipedia.org/wiki?curid=1702758" title="Hyperparasitisme">
Hyperparasitisme

Een hyperparasiet is een parasiet die uitsluitend leeft op andere parasieten. Hyperparasitisme komt voor bij verschillende insecten zoals sluipwespen. 

Een voorbeeld zijn sluipwespen die leven op rupsen; de vrouwtjes vangen en verlammen een rups en zetten hierin de eitjes af. Als ze uitkomen vreten de larven de rups levend op en kruipen uiteindelijk naar buiten waar ze verpoppen. Een andere soort sluipwesp zoekt gericht naar deze poppen van sluipwespen en legt hierin haar eitjes, waarna de larven van de ene sluipwesp de pop van de andere opeten. De sluipwesp die op de poppen van andere sluipwespen jaagt, wordt een hyperparasiet genoemd. 


</doc>
<doc id="1702767" url="https://nl.wikipedia.org/wiki?curid=1702767" title="Mesothorax">
Mesothorax

De mesothorax is het middelste deel van het borststuk (thorax) van een insect. Het is gelegen voor de metathorax en achter de prothorax. De mesothorax draagt het tweede potenpaar aan de onderzijde en het eerste paar vleugels (de voorvleugels) aan de bovenzijde.


</doc>
<doc id="1702768" url="https://nl.wikipedia.org/wiki?curid=1702768" title="Metathorax">
Metathorax

De metathorax is het achterste deel van het borststuk (thorax) van een insect. Het is gelegen achter de mesothorax (in het midden) en de prothorax (vooraan). De metathorax draagt het achterste potenpaar. 


</doc>
<doc id="1702782" url="https://nl.wikipedia.org/wiki?curid=1702782" title="2,4-dinitrofenol">
2,4-dinitrofenol

2,4-dinitrofenol (DNP) ("Engels: 2,4-dinitrophenol") is een organische verbinding met als brutoformule CHNO. De stof komt voor als gele kristallen of als kristallijn poeder, en is goed oplosbaar in water, ethanol, ether en chloroform. Het werd voor het eerst bereid in 1919.

2,4-dinitrofenol wordt bereid uit 2- en 4-nitrofenol door middel van een aromatische nitrering:

Bij verdere nitrering wordt picrinezuur gevormd.

De stof kan bij schokken, wrijving of stoten ontleden, met een ontploffing tot gevolg. Schokgevoelige verbindingen worden gevormd met basen, ammoniak en de meeste metalen. 2,4-dinitrofenol ontleedt bij verhitting, met vorming van giftige gassen, onder andere stikstofoxiden.

De stof kan effecten hebben op de stofwisseling, met als gevolg hyperthermie. Blootstelling kan de dood veroorzaken. Desalniettemin werd de stof in de Verenigde Staten in de periode 1933 tot 1938 door tienduizenden gebruikt als afvalmiddel. Tachtig jaar later wordt dit gif illegaal verkocht als afvalmiddel.

Herhaald of langdurig huidcontact kan een huidontsteking veroorzaken. De stof kan effecten hebben op het perifeer zenuwstelsel en op de ogen, met als gevolg een vertroebeling van de ooglens (cataract of staar).


</doc>
<doc id="1702815" url="https://nl.wikipedia.org/wiki?curid=1702815" title="Weke delen">
Weke delen

Met weke delen duidt men in de geneeskunde het weefsel aan dat andere structuren en organen van het lichaam verbindt, ondersteunt of omvat. In het algemeen wordt hieronder verstaan: pezen, ligamenten, vet, verschillende soorten bindweefsel (zoals (fibreus) kraakbeen en synoviale membranen), en spieren, zenuwen en bloedvaten.

Omdat in de anatomie of histologie er niet altijd eenduidige definities zijn, worden weke delen ook wel aangeduid als een verzamelterm van het weefsel anders dan een aantal wél anatomisch en/of histologisch benoemde en identificeerbare weefsels.

Als men over de weke delen spreekt, is dit vrijwel altijd in algemene zin. Men zal bijvoorbeeld niet snel refereren aan "de weke delen van de nieren".

De term "weke delen" is vooral voorgekomen uit de radiologie. Men kan op een röntgenopname namelijk goed de beenderen onderscheiden daar zij duidelijk wit zijn, evenals gebieden met lucht die zwart zijn. Het overige weefsel verschijnt echter als een tamelijk homogeen grijsachtig geheel. De weefsels die men niet duidelijk kan identificeren als bijvoorbeeld organen of andere structuren, benoemt men als weke delen.


</doc>
<doc id="1702819" url="https://nl.wikipedia.org/wiki?curid=1702819" title="Agalactie">
Agalactie

Agalactie of melkgebrek is de afwezigheid van, of het niet goed functioneren van, de afscheiding van moedermelk na de geboorte. Men associeert het in het algemeen met het syndroom van Sheehan, volgend op excessief postnataal bloedverlies.

In de diergeneeskunde gebruikt men het begrip voornamelijk indien de oorzaak van het probleem niet ligt bij een morfologisch waarneembare aandoening van de uier. Agalactie is een belangrijke component van het mastitis‑metritis‑agalactie syndroom.


</doc>
<doc id="1702899" url="https://nl.wikipedia.org/wiki?curid=1702899" title="Cocaïne">
Cocaïne

Cocaïne is een chemische verbinding die behoort tot de alkaloïden. De voorloper, het ecgonine, wordt geëxtraheerd uit de bladeren van de cocaplant en verder bewerkt tot cocaine. Cocaïne werd oorspronkelijk op de markt gezet als geneesmiddel maar wordt tegenwoordig gezien als een zeer verslavende harddrug. In Nederland wordt het nog sporadisch gebruikt als oogdruppel.

Cocaïne valt onder de chemische groep der tropaanalkaloïden. Het stimuleert het centraal zenuwstelsel en onderdrukt het hongergevoel. Andere benamingen in onder andere straattaal zijn ook wel 'coke', 'sos', 'taf', 'sosa', 'sneeuw' of 'wit'.

Cocaïne in de puurste vorm is een parelwit product. Cocaïne in poedervorm is een zout, veelal cocaïnehydrochloride (CAS 52-21-4). Cocaïne voor recreatief gebruik is meestal versneden met poeders als bakpoeder, melkpoeder en suikers zoals lactose, glucose, inositol en mannitol; soms wordt het gemengd met lokale anesthetica waaronder lidocaïne of benzocaïne. Cocaïne wordt industrieel gewonnen uit de cocaplant door middel van een chemisch proces, waarbij ecgonine wordt veresterd. In een blad zit gemiddeld 0,1% tot 0,9% grondstof voor cocaïne; de hoogste percentages worden gewonnen uit planten die hoog groeien.

Zuivere cocaïne wordt in de geneeskunde gebruikt als lokaal anestheticum, onder meer in de KNO-heelkunde. Het wordt bijvoorbeeld als een 10% oplossing op het neusslijmvlies aangebracht. Het slijmvlies is na circa 10 minuten volledig gevoelloos, zodat onder deze plaatselijke verdoving in de neus geopereerd kan worden. Zo kan het neustussenschot recht worden gezet of neuspoliepen worden verwijderd. Bijkomende voordelen zijn dat de bloedvaten van het neusslijmvlies onder invloed van cocaïne vernauwen zodat de ingreep minder bloederig is, en dat het slijmvlies slinkt waardoor er meer ruimte komt.

In zuivere vorm heeft cocaïne een sterk stimulerend effect. Cocaïne wordt in het uitgaanscircuit meestal door de neus geïnhaleerd ('coke snuiven'). Cocaïne wordt ook gebruikt door mensen die een grote prestatie moeten leveren en is een vrij dure drug ('yuppendrug').

Crack is met ammonium opgeschoonde cocaïne, die ofwel gerookt wordt met een zogenaamde basepijp ofwel op aluminiumfolie wordt gerookt, genaamd chinezen, zoals heroïne. Van cocaïnehydrochloride kan een 'base' gemaakt worden door toevoeging van bijvoorbeeld natriumbicarbonaat of ammonia. Crack wordt gekookte coke (base), crack, free base, zuivere coke, schone coke, bori, rock of simpelweg wit genoemd. Het op deze manier gebruiken van coke geeft een sterk "flash"-effect. Anders dan bij het roken van heroïne is cocaïne binnen een kwartier tot een halfuur weer uitgewerkt en ontstaat er een sterke drang naar herhaling van het "flash"-effect. De roes kan maximaal een uur duren. Cocaïne leidt niet tot een lichamelijke afhankelijkheid, maar de geestelijke verslaving van met name basecoke is sterk. Cocaïne kan ook -opgelost in water- gespoten worden. Dit geeft een sterke maar korte flash, en het risico van overdosering is hierbij groot. De geestelijke verslaving bij het snuiven van cocaïne is minder sterk.

Het gebruik van crack kan in zeldzame gevallen aanleiding geven tot het ontstaan van een "crack lung" ("crack long"). Symptomen die hierbij voorkomen zijn bloed ophoesten, zuurstoftekort en klaplong. In geval van longfalen is kunstmatige beademing noodzakelijk.

Cocaïne versnelt de hartslag en verhoogt de bloeddruk in dosis-afhankelijke mate. Tevens zorgt het ervoor dat het hart krachtiger samentrekt. Deze drie factoren leiden ertoe dat het hart zwaarder belast wordt. In de Verenigde Staten meldden zich in 2005 180.000 mensen op de spoedafdeling van een ziekenhuis in verband met pijn op de borst na cocaïnegebruik. Zo'n 0,7-6% van deze mensen kreeg een hartinfarct. Opvallend is de lage leeftijd van deze groep mensen met een hartinfarct: gemiddeld 38 jaar. De hartklachten kunnen al na 1 minuut optreden, maar ook na 4 dagen nog voorkomen. Daarbij dient er rekening gehouden te worden met het feit dat het hartinfarct zo klein kan zijn, dat er ook een 'stil hartinfarct' kan ontstaan, waar de gebruiker niks van merkt. Als er dus geen klachten zijn betekent dat niet dat het gebruik geen negatief effect op het hart heeft gehad. Het eerste uur na cocaïnegebruik heeft men een 24 maal hoger risico op het krijgen van een hartinfarct, vergeleken met de gemiddelde bevolking.

60% van de cocaïne op de markt is afkomstig uit Colombia. Met de cocaïneopbrengst worden onder andere de strijders van de FARC en de paramilitairen gefinancierd. Dit is een van de oorzaken van het voortduren van binnenlands conflict. Bovendien brengt de cocateelt en de -opwerking in de Colombiaanse regenwouden aanzienlijke schade toe aan de natuur.


Een gram cocaïne kost in Nederland tussen de 35 en 60 euro. De kwaliteit is erg verschillend, vaak is de cocaïne versneden. In 2007 was de gemiddelde hoeveelheid aangetroffen cocaïne 57% (gewichtsprocenten). Ter vergelijking: De meest pure vorm van cocaïnepoeder bevat 89,3 procent.

In België varieert de prijs tussen de 50 en 60 euro per gram.
De kwaliteit is over het algemeen genomen redelijk, al wordt veel cocaïne versneden met lokaal verdovende of 'onschuldige' niet-werkende stoffen zoals bakpoeder of melkpoeder. In 2009 stemde de Belgische minister van volksgezondheid Laurette Onkelinx in met een controversieel proefproject om druggebruikers hun drugs gratis te laten testen op de kwaliteit.

In 2005 gebruikten in Europa naar schatting 4,5 miljoen burgers cocaïne. Cocaïne is daarmee na cannabis, nicotine en alcohol de populairste drug in Europa.



</doc>
<doc id="1703074" url="https://nl.wikipedia.org/wiki?curid=1703074" title="Fenamifos">
Fenamifos

Fenamifos, de triviale naam voor "N-[ethoxy-(3-methyl-4-methylsulfanylfenoxy)fosforyl]propan-2-amine", is een organische verbinding met als brutoformule CHNOPS. De stof komt voor als kleurloze kristallen met een kenmerkende geur, die matig oplosbaar is in water.

Fenamifos wordt gebruikt als insecticide. Handelsnamen van de stof zijn "Bayer 68138, Bay SRA 3886, ENT 27572, Nemacur, Nemacur P" en "NSC 195106".

De stof vormt bij verbranding giftige en corrosieve gassen.

De stof kan effecten hebben op het zenuwstelsel, met als gevolg stuiptrekkingen en ademhalingsfalen. Er kan ook een remming van cholinesterase optreden. Blootstelling kan de dood veroorzaken.


</doc>
<doc id="1703111" url="https://nl.wikipedia.org/wiki?curid=1703111" title="Neuromyelitis optica">
Neuromyelitis optica

Neuromyelitis optica (NMO) of het syndroom van Devic is een auto-immuunziekte, ontstekingsziekte waarbij het immuunsysteem van het eigen lichaam de oogzenuw en het ruggenmerg aantast. Neuro slaat op zenuwen, myelitis betekent ontsteking van het ruggenmerg (myelum) en optica staat voor ogen.

Het resultaat hiervan is een oogzenuwontsteking (neuritis optica) en een ruggenmergontsteking (myelitis). Hoewel er ook in de hersenen ontstekingen kunnen ontstaan zijn deze toch anders dan die worden gevonden bij multiple sclerose.

Ruggenmergontstekingen kunnen tot verschillende vormen van zwakte of verlamming leiden in armen en benen. Ook kan er verminderd gevoel ontstaan en blindheid en/of verlies van controle over de blaas.

De ziekte van Devic is een zeldzame afwijking die verschillende delen van multiple sclerose (MS) bevat, maar die een andere manier van behandeling behoeft voor een beter resultaat. Er is geopperd dat NMO een variant zou zijn van acute gedissemineerde encefalomyelitis (ADEM).

Deze ziekte onderscheidt zich van multiple sclerose onder andere door het voorkomen van auto antistoffen tegen aquaporine-4 (AQP4) in het bloed van patiënten met NMO (bijvoorbeeld bij 91% van Japanse patiënten met de Aziatische vorm, "opticospinale multiple sclerose").

Het eiwit AQP4 vormt waterkanaaltjes die onder andere voorkomen in astrocyten in het centrale zenuwstelsel. De antistoffen worden ook gevonden in het bloed van patiënten met longitudinal extensive transverse myelitis (85% van de patiënten) en van sommige patiënten met geïsoleerde neuritis optica, twee ziektebeelden waarvan de verwantschap met NMO momenteel wordt bestudeerd.

De hoofdsymptomen van de ziekte van Devic zijn een verminderd zicht en verminderde ruggenmergfuncties. De etiologie van Devic:

Een typische patiënt kan een acute en ernstige zwakte of spasticiteit van de benen (paraparesis) of van alle ledematen (tetraparesis) krijgen met gevoeligheidsklachten, vaak gepaard gaande met controle verlies van de urineblaas.

Devic is een demyeliniserende ziekte, een ziekte die de myeline aantast. Voorbeelden van andere demyeliniserende ziekten die de hersenen en het ruggenmerg beïnvloeden zijn multiple sclerose (MS), acute gedissemineerde encefalomyelitis (ADEM) en myelitis tranversa (MT, beïnvloedt alleen het ruggenmerg).

De ziekte van Devic is in bepaalde opzichten gelijk aan MS waarbij het immuunsysteem van het lichaam de myeline die de zenuwen omgeven aanvalt. Niet zoals bij normale MS, komen de aanvallen van de immuniteit T-cellen, maar worden de ontstekingen veroorzaakt door de antilichamen NMO-IgG genaamd. Deze antilichamen vallen proteïnen aan genaamd aquaporine-4 die tussen de celmembranen van astrocyten zitten en die zich gedragen als kanaaltjes voor het transport van water tussen de celmembranen.

Aquaporine-4 is betrokken bij de processen van de astrocyten die de bloed-hersenbarrière omgeven, een systeem dat verantwoordelijk is voor het voorkomen dat er bepaalde stoffen in het bloed naar de hersenen kunnen gaan. Deze bloed-hersenbarrière is verzwakt bij de ziekte van Devic, maar het is tot op heden nog onbekend hoe de NMO-IgG immuniteitsreactie tot demyelinisatie kan leiden.

Het meeste onderzoek naar de ziekte van van Devic is gericht op het ruggenmerg. De schade aan het ruggenmerg is in feite demyelinisatie door ontstekingen en afsterving door schade aan de witte en grijze stof. De ontstekingsplekken (laesies) bij de ziekte van Devic zijn geclassificeerd als type-II-laesies (complement mediated demyelinization), maar ze verschillen van de MS gerelateerde II laesies door hun verdeling die is voornamelijk rondom de bloedvaten (perivasculair).

Hierdoor is het patroon van ontstekingen vaak heel verschillend van dat bij MS wordt gezien.

De Mayo Clinic heeft in 2006 een voorstel gedaan voor nieuwe criteria voor de diagnose van de ziekte van Devic. Deze nieuwe richtlijnen voor de diagnose bestaan uit 2 basis criteria plus ten minste 2 of 3 additionele ondersteunende criteria:

Basiscriteria:
Aanvullende criteria:

Een aantal neurologische aandoeningen laten vergelijkbare symptomen zien:

Bepaalde bindweefselziekten als :

Omdat deze aandoeningen lijken op de echte ziekte van Devic wordt een oogzenuwontsteking gecombineerd met ruggenmergontsteking (met aanwijsbare oorzaken) ook wel het NMO-syndroom genoemd als tegenhanger van de echte ziekte van Devic (NMO) waarbij geen duidelijk aanwijsbare oorzaken van ontstekingen zijn aan te wijzen.

Na de ontwikkeling van de NMO-IgG-test, is het spectrum van afwijkingen die vallen onder de ziekte van Devic uitgebreid. Men denkt nu dat het spectrum van de ziekte van Devic bestaat nu uit:

Of de ziekte van Devic een afzonderlijke ziekte is of onderdeel is van de grote spectrum van multiple sclerose staat nog steeds ter discussie. De ziekte van Devic onderscheidt zich doordat het gewoonlijk meer ernstige gevolgen heeft na een acute aanval dan bij MS, MS laat soms een myelitis transversa zien, en oligoclonale banden in het hersenvocht (liquor cerebrospinalis) alsook witte stof laesies in de hersen-MRI, die ongewoon zijn bij de ziekte van Devic maar die wel bij meer dan 90% van de MS-patiënten gevonden wordt.

Recent heeft men ontdekt dat antivirale immuniteitsreacties multiple sclerose kan onderscheiden van neuromyelitis optica..

De ziekte van Devic gaat gepaard men vele systeemziekten, gebaseerd op anekdotisch bewijs van sommige Devicpatiënten met meervoudige stoornissen. Deze stoornissen bevatten onder andere: collageen-vasculaire ziekten, auto-antilichaamsyndroom, infecties met varicella-zostervirus, Epstein-Barrvirus, en HIV, en blootstelling aan Clioquinol en antituberculosemiddelen.

Tot op heden is er geen behandeling voor de ziekte van Devic, maar de symptomen kunnen behandeld worden. Sommige patiënten herstellen, maar velen houden de handicaps zoals zichtvermindering en verminderde werking van de ledematen, die zeer ernstig kunnen zijn.

Aanvallen worden behandeld met korte kuren met hoge doses intraveneus corticosteroïden zoals methylprednisolon IV. Als de aanvallen doorgaan of niet reageren op de corticosteroïden behandeling, kan plasmaferese een effectieve behandeling zijn. Klinische onderzoek voor deze behandelingen bevatten zeer kleine aantallen patiënten, en de meeste behandelingen hebben ongecontroleerd plaatsgevonden.

Geen enkel gecontroleerd onderzoek heeft kunnen aantonen dat een aanval voorkomen kan worden. Vele onderzoekers zijn het er over eens dat langetermijnimmunosuppressiva nodig zijn om de frequentie en de ernst van de aanvallen te reduceren, terwijl andere onderzoekers precies het tegenovergestelde beweren.

Veelvuldig gebruikte immuunsuppressivum behandelingen bevatten azathioprine (Imuran) plus prednisone, mycophenolate mofetil plus prednisone, Rituximab, Mitoxantrone, intravenous immunoglobulin (IVIG), en Cyclophosphamide. Het monoclonal antilichaam rituximab wordt onderzocht.

In 2007, werd gevonden dat de ziekte van Devic reageert op glatiramer acetaat

Normaal is er wat verbetering binnen een paar weken, maar bepaalde gevolgen zullen blijven bestaan, soms kunnen dit ernstige gevolgen zijn.
De ziekte kan monofasisch zijn, bv. als een eenmalige gebeurtenis met permanente gevolgen. Echter, minimaal 85% van de patiënten hebben een terugkerende vorm van de ziekte met herhaalde aanvallen van myelitis transversa en/of neuritis optica. Bij de patiënten met de monofasische vorm kan de myelitis transversa en neuritis optica tegelijk ontstaan of binnen enkele dagen na elkaar. Aan de andere kant, hebben patiënten met een herhaalde vorm meer kans op weken of maanden tussen de eerste aanvallen en hebben een betere motorisch herstel na de eerste episode met myelitis transversa.

Herhaling treedt op bij 55% van patiënten binnen het eerste jaar, en bij 90% van de patiënten binnen de eerste 5 jaar. In tegenstelling tot MS is een tweede progressieve fase bij de ziekte van Devic zeldzaam, waarbij patiënten een toenemende mate van neurologische achteruitgang ervaren tussen aanvallen zonder herstel. De handicaps komen voort uit de acute aanvallen.

Ongeveer 20% van de patiënten met monofasische Devic hebben een permanente gezichtvermindering en 30% hebben permanente verlammingsverschijnselen in een of beide benen. Tussen de patiënten met herhalende ziekte van Devic, hebben 50% verlammingsverschijnselen of blindheid binnen 5 jaar. Bij sommige patiënten (33% in een bepaalde studie) met myelitis transversa in het halsruggenmerg resulteerde de ziekte in een geblokkeerde ademhaling en overlijden. Doordat het spectrum van de ziekte van Devic groter geworden is en door de verbetering van de criteria, zijn de opties om te behandelen verbeterd, waarbij het resultaat, volgens onderzoekers, deze geschatte aantalen lager zullen worden.

Statistische gegevens over de ziekte van Devic zijn nog niet voor handen, deels doordat de ziekte niet herkend wordt en vaak met MS verward wordt. De ziekte van Devic komt vaker voor bij vrouwen dan bij mannen, waarbij vrouwen 2/3 deel uitmaken van de patiënten en meer dan 80% van de groep met een terugkerende vorm van de ziekte.
De ziekte van Devic komt vaker voor bij Aziatische mensen dan Caucasische. In feite zou Aziatische optic-spinal MS (OSMS) (wat 30% van de MS gevallen in Japan uitmaakt) gelijk kunnen zijn aan de ziekte van Devic. (er wordt verschil gemaakt in optic-spinal en classieke MS in Japanse patiënten). In de geografische groep mensen die in de tropen en subtropen wonen, is MS zeldzaam, maar waar het voorkomt blijkt het vaak een vorm van optical-spinal MS te zijn.

Het grootste deel van de patiënten met de ziekte van Devic, hebben geen familieleden met dezelfde symptomen, en het wordt beschouwd als een niet overerfbare ziekte.

In 1870 was Sir Thomas Clifford de eerste die repte over een verband tussen myelitis en een oogzenuwaandoening. In 1894 beschreven Eugène Devic en zijn doctoraalstudent Fernand Gault 16 patiënten die zichtproblemen hadden in 1 of beide ogen en binnen enkele weken een ernstige spastische zwakte ontwikkelden van de ledematen, verlies van gevoel en vaak controleverlies over de blaas hadden. Ze schreven deze symptomen toe aan ontstekingen in de oogzenuw en in het ruggenmerg.

Verschillende van deze gevallen werden beschreven waarbij oogzenuw ontsteking en myelitis geconstateerd werd, en velen dachten dat dit bewijs was voor een afzonderlijk klinische toestand. Hoewel sommige patiënten andere verschijnselen hadden in delen van de hersenen, een fenomeen wat meer deed denken aan Acute Disseminerende EncefaloMyelitis (ADEM) of MS.

In 2004, de Mayo-Cliniconderzoekers identificeerden het aquaporine-4-eiwit als het door de ziekte getroffene eiwit, en ontwikkelden een test om te helpen bij de diagnose Devic door het antilichaam NMO-IgG, in het bloed te markeren. Sommige patiënten met NMO kunnen seronegatief testen op NMO-IgG terwijl de positief NMO-IgG geteste patiënten niet aan de klinische criteria NMO voldoen, dus serologisch testen is nu een belangrijk onderdeel van de diagnostische procedure en seropositieve en seronegatieve gevallen worden beschreven op een manier zoals bij ernstige spierzwakte (myasthenia gravis). Volgens het Mayo Clinic rapport, was dit de eerste keer dat een moleculair doel geïdentificeerd is voor een type demyeliniserende ontstekings ziekten.




</doc>
<doc id="1703130" url="https://nl.wikipedia.org/wiki?curid=1703130" title="Metritis">
Metritis

Metritis en endometritis zijn infecties van de uterus. Metritis heeft betrekking op het endometrium, de onderliggende klierweefsels en de spierlagen.

Endometritis heeft alleen betrekking op het endometrium en de onderliggende klierweefsels. Men gebruikt in de praktijk de term metritis zowel voor metritis als endometritis.

Klinische metritis kan voorkomen in acute en chronische vorm.

Klinische metritis kan men vaststellen door voelen via het rectum van het dier, als een toename van de grootte en dikte van de baarmoederwand. Er kan ook sprake zijn van een lossing van pus via de vagina, maar dit is niet altijd het geval.

De aandoening wordt veroorzaakt door micro-organismen: zowel bacteriën, virussen als protozoa. De besmetting van de baarmoeder kan op diverse wijzen gebeuren.

Alleen als de baarmoeder zelf geïnfecteerd is, kan men behandeling met antibiotica toepassen.


</doc>
<doc id="1703729" url="https://nl.wikipedia.org/wiki?curid=1703729" title="Robert Remak">
Robert Remak

Robert Remak (Posen, 26 juli 1815 - Bad Kissingen, 29 augustus 1865) was een Pools/Duitse arts, zoöloog, neuroloog en embryoloog.

Remak was van Joodse komaf. Hij studeerde aan de Humboldt-Universiteit onder Johannes Muller. In 1842 reduceerde hij de kiembladen van embryo's tot drie in plaats van de vier van Karl Ernst von Baer. Hij ontdekte ook zenuwtrillingen en zenuwcellen rond het hart door middel van galvanotherapie, waarbij zwakstroom gebruikt wordt. Deze behandeling wordt ook de "Remak's Galvanotherapie" genoemd. 

Hij beschouwde ook als eerste de celkern als basis voor celdeling maar kreeg voor deze ontdekking geen erkenning. Zijn toenmalige vriend Rudolf Virchow plagieerde tien jaar na dato zijn onderzoeken en werd gezien als grondlegger van de cellulaire pathologie.

Ook zijn zoon Ernst Julius Remak werd een bekend neuroloog.


</doc>
<doc id="1703761" url="https://nl.wikipedia.org/wiki?curid=1703761" title="Ethylchlooracetaat">
Ethylchlooracetaat

Ethylchlooracetaat is een organische chloorverbinding met als brutoformule CHClO. De stof komt voor als een kleurloze vloeistof met een scherpe, irriterende geur, die goed oplosbaar is in water.

De stof ontleedt bij verbranding met vorming van giftige en corrosieve gassen, waaronder waterstofchloride en azijnzuur. Ze reageert met basen, oxiderende en reducerende stoffen, water, vochtige lucht en zuren, met vorming van waterstofchloride.

De damp is irriterend voor de ogen, de huid en de luchtwegen. Herhaald of langdurig huidcontact kan de huid gevoelig maken.



</doc>
<doc id="1703940" url="https://nl.wikipedia.org/wiki?curid=1703940" title="1,3-butaandiamine">
1,3-butaandiamine

1,3-butaandiamine is een organische verbinding met als brutoformule CHN. De stof komt voor als een kleurloze vloeistof, die zeer goed oplosbaar is in water.

1,3-butaandiamine ontleedt bij verbranding, met vorming van giftige dampen van stikstofoxiden. De oplossing in water is een matig sterke base. De stof reageert met oxiderende stoffen.

De stof is corrosief voor de ogen, de huid en de luchtwegen.


</doc>
<doc id="1703959" url="https://nl.wikipedia.org/wiki?curid=1703959" title="Cadmiumacetaat">
Cadmiumacetaat

Cadmiumacetaat is een anorganische verbinding van cadmium in oxidatietoestand +II, met als brutoformule Cd(CHCOO). De stof komt in watervrije toestand voor als toxische kleurloze kristallen, die zeer goed oplosbaar zijn in water. Cadmiumacetaat bestaat ook als dihydraat (Cd(CHCOO) · 2 HO). Dit zijn witte kristallen met een iets lagere dichtheid (2,01 g/cm³) dan de watervrije verbinding.

Cadmiumacetaat kan worden bereid uit reactie van cadmiumoxide en azijnzuur:

Cadmiumacetaat wordt gebruikt bij het kleuren van textiel, in de keramiekindustrie om een glazuurlaag op aardewerk aan te brengen. In laboratoria is het een analytisch reagens voor zwavel, seleen en telluur.

De stof ontleedt bij verhitting met vorming van giftige dampen van cadmiumoxide.

De stof kan effecten hebben op de nieren, met als gevolg een verstoorde werking. Deze stof is kankerverwekkend voor de mens en is ondergebracht in IARC-klasse 1.


</doc>
<doc id="1704233" url="https://nl.wikipedia.org/wiki?curid=1704233" title="Alfa-foetoproteïne">
Alfa-foetoproteïne

Alfa-foetoproteïne (AFP), ook wel het foetale albumine genoemd, is een eiwit dat normaal gesproken alleen maar wordt gemaakt door de darmen en de lever van een ongeboren kind. In het bloed van zwangere vrouwen komt ook alfa-foetoproteïne voor, maar dit is afkomstig van de foetus doordat het eiwit door de placenta in het bloed van de moeder terechtkomt. Na de geboorte en in de rest van het leven wordt er nauwelijks alfa-foetoproteïne in het bloed gevonden, behalve dus bij zwangerschap en ook bij tumoren van de lever, darmen, zaadballen of eierstokken.

De concentratie alfa-foetoproteïne in de ongeboren vrucht bereikt het maximum tussen de 13e en 15e week van de zwangerschap. Voor het tweede levensjaar bereikt de concentratie van deze stof de zeer lage waarde die ook voor niet-zwangere volwassenen geldt. Verlaagde concentraties alfa-foetoproteïne passen bij aanwezigheid van een foetus met het syndroom van Down, terwijl verhoogde concentraties kunnen duiden op (dreigende) abortus, meerlingzwangerschappen, sterfte van het ongeboren leven en neurale-buisdefecten (open ruggetje).

Bij patiënten met kanker van de lever, teelballen of eierstokken kan de alfa-foetoproteïne verhoogd zijn. Hoe hoger de concentratie van alfa-foetoproteïne in het bloed, hoe meer kankercellen er aanwezig zijn. Hierdoor is deze tumormarker uitermate geschikt om het effect op de behandeling van de kanker te volgen.




</doc>
<doc id="1704373" url="https://nl.wikipedia.org/wiki?curid=1704373" title="CS-gas">
CS-gas

CS-gas, de triviale naam voor "ortho-chloorbenzylideenmalononitril", is een toxische en irriterende organische chloorverbinding, met als brutoformule CHClN. De stof komt voor als een wit kristallijn poeder met kenmerkende geur. CS-gas is zeer slecht oplosbaar in water, maar zeer goed in aceton en DMSO.

De afkorting CS verwijst naar de achternamen van de ontdekkers van deze stof, Ben B. Corson en Roger W. Stoughton. Ze ontdekten CS-gas aan het Middlebury College in 1928.

Ondanks het feit dat het als gas wordt bestempeld, is de stof wel degelijk een vaste stof. De voornaamste toepassing van CS-gas is als traangas. Het werd in de jaren '50 en '60 van de 20ste eeuw heimelijk ontwikkeld in Porton Down, een militair domein in Wiltshire (Engeland). Aanvankelijk werd de werking van de stof getest op proefdieren, later op vrijwilligers uit het British Army.

CS-gas wordt bereid uit een reactie van 2-chloorbenzaldehyde en propaandinitril, aan de hand van een Knoevenagel-condensatie:

Deze reactie wordt gekatalyseerd aan de hand van een zwakke base, zoals piperidine of pyridine. De methode voor de bereiding is sedert de ontdekking in 1928 nog niet gewijzigd. Er zijn andere methoden gesuggereerd om de opbrengst en het rendement te verhogen: gebruik van andere basen als katalysator, het weglaten van oplosmiddelen en technieken die gebruikmaken van microgolven.

De fysische eigenschappen van de stof werden al beschreven bij de ontdekking: "Certain of these dinitriles have the effect of sneeze and tear gases. They are harmless when wet but to handle the dry powder is disastrous."

CS-gas reageert hevig met sterke basen en sterke zuren, met vorming van ammoniak. De stof ontleedt bij verbranding, met vorming van giftige dampen, waaronder waterstofchloride, waterstofcyanide en stikstofoxiden. Ze reageert hevig met sterk oxiderende stoffen, waardoor kans op brand en ontploffing ontstaat.

CS-gas is sterk irriterend en kan ernstige schade aan de ogen en de longen veroorzaken. Bij inhalatie veroorzaakt dit meestal ongewenste effecten, zoals hoesten, duizeligheid, hoofdpijn, moeizame en pijnlijke ademhaling, misselijkheid, keelpijn en braken. Bij contact met de huid kan er een branderig gevoel ontstaan en kan er blaarvorming optreden. Aangezien CS-gas een lacrimator is, veroorzaakt de stof tranende ogen.

De stof is op zich vrij toxisch en kan schade berokkenen aan het hart en de lever. Bovendien wordt gesuggereerd dat contact met CS-gas zou kunnen leiden tot miskramen, aangezien de stof clastogene effecten (abnormale wijzigingen in de chromosoomstructuur) heeft op cellen van zoogdieren.

CS-gas is evenwel niet dodelijk, maar kan ernstige en blijvende letsels veroorzaken indien men onvoldoende beschermd is.

CS-gas komt voor als vaste stof, maar wordt voornamelijk gebruikt als aerosol. Er zijn verschillende technieken om van CS-poeder een aerosol te maken:





</doc>
<doc id="1704485" url="https://nl.wikipedia.org/wiki?curid=1704485" title="Foraat">
Foraat

Foraat, de triviale naam voor "di-ethoxy-(ethylsulfanylmethylsulfanyl)-sulfanylideen-λ-fosfaan", is een organische verbinding met als brutoformule CHOPS. De stof komt voor als een kleurloze tot gele vloeistof met een kenmerkende geur, die onoplosbaar is in water.

Foraat wordt, zoals de meeste thiofosfaatesters, gebruikt als insecticide, acaricide en nematicide (middel tegen rondwormen). Handelsnamen van de stof zijn onder andere: "Thimet, Granutox, Thimenox, Agrimet, Rampart, Geomet, Vegfru" en "Vegfru foratox".

De stof ontleedt onder invloed van hitte, met vorming van dampen van fosforoxiden en zwaveloxiden. De stof is zeer giftig voor waterorganismen.

De stof kan effecten hebben op het centraal zenuwstelsel en bij contact met de stof kan er een remming van cholinesterase optreden. Blootstelling kan de dood veroorzaken.



</doc>
<doc id="1704624" url="https://nl.wikipedia.org/wiki?curid=1704624" title="Dicrotofos">
Dicrotofos

Dicrotofos, de triviale naam voor "[(E)-4-dimethylamino-4-oxobut-2-en-2-yl]dimethylfosfaat", is een organische verbinding met als brutoformule CHNOP. De stof komt voor als een gele tot bruine (amberkleurige) vloeistof met een kenmerkende geur, die mengbaar is met water.

Dicrotofos wordt gebruikt als insecticide. Handelsnamen van de stof zijn "Bidrin, Carbicron, Diapadrin, Dicron" en "Ektafos".

De stof ontleedt bij verhitting en bij verbranding, met vorming van giftige en corrosieve dampen, onder andere stikstofoxiden, fosforoxiden en koolstofmonoxide. Dicrotofos tast sommige metalen aan. Na langdurige opslag kan deze stof ontbinden. De stof blijft stabiel indien ze wordt opgeslagen in glazen of polyetheenvaten beneden een temperatuur van 40°C.

De stof kan effecten hebben op het zenuwstelsel, met als gevolg stuiptrekkingen en ademhalingsfalen. Ze kan ook een remming van cholinesterase teweegbrengen. Blootstelling ver boven de blootstellingsgrenzen (0,25 mg/m³) kan de dood veroorzaken. De stof is, voor zover bekend, niet carcinogeen.




</doc>
<doc id="1704917" url="https://nl.wikipedia.org/wiki?curid=1704917" title="Johanna KinderFonds">
Johanna KinderFonds

Het Johanna KinderFonds is een Nederlandse stichting die projecten ondersteunt die gericht zijn op het kunnen participeren in de maatschappij van kinderen en jongvolwassenen met een beperking. Daarnaast ondersteunt het Johanna KinderFonds wetenschappelijk onderzoek binnen de kinderrevalidatie. Het Johanna KinderFonds is gevestigd te Arnhem. Het Johanna KinderFonds is lid van de VFI (Vereniging van Fondsenwervende Instellingen) en behoort tot de goede doelen en heeft het CBF-Keur en de ANBI-status (Algemeen nut beogende instelling).

Het Johanna KinderFonds is een voortzetting van de "Johanna Stichting". De "Johanna Stichting" werd opgericht in december 1900 als tehuis voor gebrekkigen en mismaakten. Een van de oprichtsters en naamgever van de Stichting is Johanna van Ness.

De statutaire doelstelling van het Johanna KinderFonds en de Johanna Stichting is het stimuleren en subsidiëren van initiatieven die tot doel hebben om mensen met een lichamelijke beperking als gevolg van een aandoening van hersenen, zenuwen, botten en spieren tot de leeftijd van 30 jaar een volwaardige plaats in de maatschappij te geven.

Op 26 en 27 november 1962 presenteerde Arie Klapwijk, de toenmalige directeur van de Johanna Stichting, samen met Mies Bouwman de 23 uur durende televisie-uitzending van de inzamelingsactie Open het Dorp, welke ruim 21 miljoen gulden bijeen bracht voor de bouw van Het Dorp. Klapwijk was tot mei 1964, toen het administratiegebouw gereed kwam, waarnemend directeur van Het Dorp. Hij legde deze functie neer om zich weer te richten op zijn medische en leidinggevende taken bij de Johanna Stichting.



</doc>
<doc id="1705026" url="https://nl.wikipedia.org/wiki?curid=1705026" title="Paraldehyde">
Paraldehyde

Paraldehyde is het cyclisch trimeer van aceetaldehyde, met als brutoformule CHO. Structureel gezien is het een derivaat van trioxaan. De stof komt voor als een kleurloze vloeistof met een kenmerkende geur. Ze is quasi-onoplosbaar is water, maar zeer goed in ethanol.

Paraldehyde wordt in de geneeskunde gebruikt als slaapmiddel en anti-epilepticum; in de industrie en laboratoria als oplosmiddel.

Paraldehyde werd voor het eerst gesynthetiseerd in 1829 door Wildenbusch. De stof wordt bereid door middel van een cyclisatie van 3 aceetaldehyde-moleculen, met zwavelzuur als katalysator. Deze reactie is zeer temperatuurgevoelig: ze gaat goed door bij kamertemperatuur, terwijl er bij temperaturen rond -10°C het tetramere metaldehyde ontstaat. Hieronder staat dit reactieproces voorgesteld:

Theoretisch gezien zijn er 4 structuurisomeren van paraldehyde mogelijk. Slechts 2 van deze 4 kunnen werkelijk bestaan. Structuur 1 en 2 zijn respectievelijk bekend onder de naam "cis"- en "trans"-paraldehyde. Structuren 3 en 4 kunnen niet bestaan omwille van sterische hindering. De axiale methylgroepen staan namelijk op een afstand, die kleiner is dan de vanderwaalsstraal (zogenaamde "gauche"-interactie).

Paraldehyde wordt veelvuldig in de geneeskunde gebruikt. Ze is verkrijgbaar in ampullen van 5 ml. De eerste klinische toepassingen van deze stof werden gedaan door Vincenzo Cervello in 1882.

De slaapverwerkkende effecten van de stof werden in 1887 per toeval ontdekt door Eugen Baumann en Alfred Kast. Het werd aanvankelijk gebruikt om personen met een delirium tremens in slaap te krijgen. Dit wordt nu door middel van andere geneesmiddelen gedaan. Paraldehyde is een van de veiligste slaapmiddelen en het werd tot in de jaren '60 van de 20ste eeuw gebruikt om personen in psychiatische en geriatrische instellingen in slaap te krijgen.

Paraldehyde is tevens een middel tegen epilepsie. In tegenstelling met diazepam en andere benzodiazepines, onderdrukt paraldehyde de ademhaling niet, zodat deze stof veel veiliger is in gebruik. Aangezien de dosering tussen anti-epilepticum en slaapmiddel vrij klein is, en, in geval van nood, dus moeilijk te doseren, resulteert het toedienen van de stof meestal in een slaap.

De stof ontleedt onder invloed van lucht en licht. Ze ontleedt ook bij verhitting, met vorming van giftige dampen. Paraldehyde reageert met basen en oxiderende stoffen en ze tast kunststof aan.

De stof is irriterend voor de ogen, de huid en de luchtwegen. Ze kan effecten hebben op het centraal zenuwstelsel.

Bij langdurige of herhaalde blootstelling kunnen er ook effecten op de nieren en de lever optreden, met als gevolg een verstoorde werking.




</doc>
<doc id="1705182" url="https://nl.wikipedia.org/wiki?curid=1705182" title="Cyanogeenchloride">
Cyanogeenchloride

Cyanogeenchloride (ook aangeduid als chloorcyanide of CK) is een toxische anorganische verbinding van chloor, met als brutoformule ClCN. De stof komt voor als een kleurloos samengeperst vloeibaar gas, dat matig oplosbaar is in water. Chemisch gezien is het een lineair pseudohalogeen.

Cyanogeenchloride is een chemisch wapen dat wordt gerekend tot de categorie zuurstofverdringende gassen. Het werd vooral in de Eerste Wereldoorlog gebruikt, meestal in combinatie met blauwzuur (waterstofcyanide), om zo een nog dodelijker werking te garanderen. In laboratoria is de stof een nuttig reagens voor de organische chemie.

Cyanogeenchloride werd rond 1800 voor het eerst gesynthetiseerd door Franse scheikundigen. In 1916 werd het door de Fransen bij de Eerste Wereldoorlog voor het eerst als gifgas gebruikt. Eerst gebruikte men waterstofcyanide (blauwzuur) maar men ontdekte dat cyanogeenchloride door de hogere dichtheid minder snel wegwaaide en beter in de loopgraven bleef hangen. Omdat cyanogeenchloride met zichzelf kan reageren tot het minder giftige trichloortriazine werd arseen(III)chloride toegevoegd als stabilisator. Bovendien kwam het de aanvallers goed uit dat arseen(III)chloride ook giftig is.

De klassieke synthese van cyanogeenchloride is een oxidatie van natriumcyanide met chloorgas:

Het kan ook worden verkregen door de chlorering van waterstofcyanide of door ontleding van trimethylsilylcyanide.

Cyanogeenchloride bezit een lineaire moleculaire geometrie en bestaat formeel uit een cyanidegroep waaraan via een covalente binding een chlooratoom gebonden. De koolstof-stikstofbinding is 116 pm en de koolstof-chloorbinding is 163 pm lang. De aanwezigheid van de cyanidefunctionaliteit zorgt ervoor dat cyanogeenchloride zeer stabiele (zogenaamde "low spin") octaëdrische metaalcomplexen vormen, waardoor het sterk aan metaalionen kan binden. Dit is de oorzaak van de grote giftigheid van cyanogeenchloride.

In de aanwezigheid van zuren trimeriseert de stof tot het cyclische cyanuurchloride.

Cyanogeenchloride reageert traag via een hydrolysereactie met water of waterdamp, waarbij waterstofcyanide (blauwzuur) ontstaat:

Wanneer cyanogeenchloride wordt opgelost in nucleofiele oplosmiddelen zoals water en ethanol, wordt het langzaam afgebroken. Dit is te verklaren door een nucleofiele aanval op het elektrofiele koolstofatoom. Hierbij bindt de nucleofiel aan het koolstofatoom waarbij het chloor wordt afgesplitst.

Cyaniden vormen relatief stabiele complexen met verschillende actieve metaalionen. De belangrijkste is een irreversibele reactie aan ijzer (Fe) in het cytochroomoxidase, waardoor dit enzym geïnhibeerd wordt. De sterke affiniteit van cyanide voor Fe is een combinatie van ladingsinteracties en het feit dat het cyanide-ion een zwakke π-acceptor is. In mitochondriën is dit enzym nodig in de ademhalingsketen: gereduceerd nicotinamideadeninedinucleotide (NADH) wordt geoxideerd tot NAD. Energie die bij deze reactie vrijkomt wordt gebruikt om adenosinetrifosfaat (ATP) te vormen uit adenosine (ADP) en fosforzuur. Wanneer deze ademhalingsketen door cyanogeenchloride geblokkeerd wordt, kunnen de elektronen niet meer overgedragen worden en zal er een overmaat aan NADH en een tekort aan ATP en NAD ontstaan. Hierdoor worden de citroenzuurcyclus en de aerobe glycolyse geïnhibeerd, met als gevolg dat de energiehuishouding van de cel ernstig verstoord raakt. Wanneer de cel ATP uit de glycolyse hydrolyseert, ontstaan er protonen. Deze worden echter niet meer gebufferd door de oxidatieve fosforylering, waardoor een overmaat protonen ontstaat en dientengevolge een te lage pH. Dit leidt tot acidose. Daarnaast wordt de omzetting van glucose naar lactaat een belangrijke bron van ATP en dit leidt tot hoge concentraties van het lactaat. Het gevolg van de verminderde aerobe glycolyse is verlies van cellulaire functies en uiteindelijk celdood. Met name het centraal zenuwstelsel en het hart worden hierbij getroffen, omdat daar hoofdzakelijk aerobe ademhaling plaatsvindt.

Cyanogeenchloride brengt daarnaast ook een verschuiving van de oxihemoglobine-dissociatiekromme te weeg, waardoor zuurstof minder gemakkelijk los komt van hemoglobine in de weefsels. Ook hierbij ontstaat dus cellulaire hypoxie.

Cyanogeenchloride wordt gemakkelijk opgenomen na inademing, ingestie (inslikken) en blootstelling aan de huid. Er is quasi volledige opname bij orale inname.

Over de distributie van cyanogeenchloride is nog niets bekend. Wel is bekend dat bij hoge concentraties, cyanogeenchloride terug is te vinden in de lever, de longen, de nieren, de hersenen en het bloed.

Het is bekend dat ongeveer 80% van cyanogeenchloride wordt omgezet tot het thiocyanaation (SCN) door rhodanase, een thiosufaat-cyanide-zwaveltransferase-enzym. Dit enzym komt voor in de mitochondriën van de skeletspieren, de lever en de nieren. Het actieve deel van dit enzym is het zwavelhoudende aminozuur cysteïne. Deze reageert eerst met thiosulfaat, met vorming van een thiolgroep. Daarna reageert deze groep met het cyanide tot thiocyanaat, waarbij een zwavelatoom wordt overgedragen. Voor deze detoxificatie is veel thiosulfaat nodig. Daarom wordt deze stof (onder de vorm van natriumthiosulfaat) bij een ernstige cyanidevergiftiging toegediend, zodat de omzetting van cyanide weer plaats kan vinden.

Een ander enzym met dezelfde werking is β-mercaptopyruvaat-cyanide-zwaveltransferase. Het komt vooral voor in de lever, nieren en rode bloedcellen en katalyseert de reactie tussen mercaptopyruvaat en cyanide:

5 tot 20% van het cyanogeenchloride wordt in combinatie met cysteïne omgezet in ATCA (2-amino-2-thiazoline-4-carbonzuur). Dit zuur staat in evenwicht met zijn tautomeer ITCA (2-iminothiazolidine-4-carbonzuur), afhankelijk van de pH. Als de cyanidetoxiciteit zich ontwikkelt, wordt de bijdrage van het ATCA-metabolisme groter. Dit wordt veroorzaakt door de dalende pH, wat leidt tot een afname van de rhodanase-activiteit.

De doelwitorganen van cyanidetoxiciteit zijn de hersenen en het hart. Hier is het rhodanaseniveau sowieso al laag en dus wordt de vorming van ATCA hier belangrijk. ATCA is neurotoxisch en kan convulsie, vaak geïnduceerd door excitotoxinen, veroorzaken. Daarom kunnen ATCA-antagonisten gebruikt worden voor de behandeling van een cyanidevergiftiging.

Cyanogeenchloride wordt vooral uitgescheiden in de thiocyanaatvorm die in urine oplost. Een zeer klein gedeelte kan ook via uitgeademde lucht het lichaam verlaten. ATCA wordt uigescheiden via het speeksel en de urine.

Wanneer cyanogeenchloride in aanraking komt met de huid, levert dit een irriterend gevoel voor de huid. De ogen kunnen gaan irriteren en tranen na intoxicatie en na inhalatie ontstaat er irritatie van de luchtwegen.

Een vergiftiging met cyanogeenchloride behoort tot de snelst werkende vergiften. Na inhalatie kunnen de symptomen al binnen enkele minuten tot een half uur optreden. Als er een uur na de blootstelling nog geen of weinig ernstige symptomen zijn opgetreden, zijn er geen levensbedreigende problemen meer te verwachten.

Personen met een cyanogeenchloridevergiftiging kunnen tal van symptomen vertonen, afhankelijk van de geabsorbeerde dosis. Een lichte dosis wordt gekenmerkt door kortademigheid, een licht gevoel in het hoofd, duizeligheid, misselijkheid, overgeven, verwarring, onrustigheid en angst. Bij een hogere dosis verandert de kortademigheid in hyperventilatie en kan er longoedeem optreden. Bij een zeer hoge dosis cyanide kan er een verminderd bewustzijn, coma en kramp optreden. Ook kunnen er spasmen in de spieren, waarbij het hoofd, de nek en de wervelkolom achterover gebogen wordt, optreden. De pupillen van de patiënt zijn verwijd en cyanogeenchloridevergiftiging kan in ernstige gevallen zelfs de dood als gevolg hebben.

De symptomen kunnen gerangschikt worden aan hand van de plaats van blootstelling:

Bij een lichte cyanogeenchloridevergiftiging:

Bij een ernstige cyanogeenchloridevergiftiging:

Blootstelling aan de ogen leidt tot intense irritatie, blefarospasme en traanproductie.

Contact met de huid leidt tot irritatie. Contact met het vloeibaar gemaakt gas kan leiden tot brandwonden of bevriezing van de huid. Het is mogelijk dat er ook effecten in de rest van het lichaam optreden.

Cyanogeenchloride heeft een bittere, scherpe en bijtende smaak. Inslikken heeft als gevolg een vernauwing en gevoelloosheid van de keel, hypersalivatie, misselijkheid en overgeven. Het is mogelijk dat er ook effecten in de rest van het lichaam optreden.

Bij chronische blootstelling aan cyanogeenchloride is het meest gevoelige effect de ontwikkeling van een kropgezwel (schildkliergezwel). Daarnaast zijn er verhoogde incidenties van hoofdpijn, verzwakking, veranderingen in smaak en geur, duizeligheid, irritatie van de keel, overgeven, kortademigheid, tranenvloed, pijn in de hartstreek, hypersalivatie, verstoring van de scherpstelling en krankzinnigheid.

Het is nog niet eenduidig aangetoond dat cyanogeenchloride carcinogeen is. Een definitieve conclusie is hierover echter niet te trekken. Cyanogeenchloride lijkt niet genotoxisch, maar vanwege het beperkte aantal studies hierover is er nog geen definitieve conclusie te trekken.

Cyanogeenchloride veroorzaakt schade aan embryo's en leidt tot aangeboren afwijkingen wanneer de dosis ook schadelijk is voor de moeder. Bij een lagere dosis zijn de effecten niet bekend.

Bij huidcontact moet de huid onmiddellijk gespoeld worden met water en eventueel besmette kleding en/of schoenen dienen uitgetrokken te worden. Als cyanogeenchloride in contact komt met de ogen moeten ook deze meteen worden gespoeld met water. Als er na het spoelen nog klachten zijn is het raadzaam een oogarts te waarschuwen.

Bij ingestie dient de maag zo snel mogelijk leeg gemaakt te worden door braken of een maagspoeling. Als er sprake is van inhalatie moet de persoon zo snel mogelijk uit de besmette omgeving worden gehaald.

Bij ernstig contact met cyanogeenchloride moet de betreffende persoon zo veel mogelijk rusten, om het zuurstofverbruik zo klein mogelijk te maken. Verder wordt doorgaans 100% zuurstofgas toegediend of mond-op-mondbeademing toegepast. Bij matige (geen ademnood, geen bewustzijnsverlies) intoxicatie kan hierna natriumthiosulfaat toegediend worden (50 mL van 25% oplossing), waardoor het cyanide makkelijker uitgescheiden kan worden.

Bij ernstige intoxicatie wordt de uitscheiding bevorderd door ofwel intraveneuze toediening van hydroxocobalamine en eventueel natriumthiosulfaat (behandelingswijze 1), ofwel door 4-dimethylaminofenol en natriumthiosulfaat intraveneus toe te dienen (behandelingswijze 2).

Cyanide heeft een hoge affiniteit voor kobalt onder de vorm Co. Wanneer cyanide reageert met hydroxocobalamine ontstaat er cyanocobalamine, dat gemakkelijk uitgescheiden kan worden in de urine of via de galblaas. De dosering bij volwassenen bedraagt 5 gram in 100 mL van een 0,9% NaCl-oplossing (of 70 mg/kg lichaamsgewicht) en deze behandeling kan - als dat nodig is - herhaald worden. Bij zeer ernstige intoxicaties kan hierna (intraveneus) natriumthiosulfaat toegediend worden. De dosering is bij volwassenen 50 mL van 25% natriumthiosulfaat-oplossing (toegediend aan een snelheid van 2,5 tot 5 mL per minuut). Een bijwerking van hydroxocobalamine is dat de urine, plasma en het weefsel op de toedieningsplek een roze tot rode kleur krijgt, vanwege de rode kleur van zowel hydroxo- als cyanocobalamine.

In Engeland en Australië wordt kobalt-EDTA gebruikt voor de chelatie van cyanide. Dit complex wordt vervolgens uitgescheiden via de nieren. De dosering is 300 mg kobalt-EDTA dat in 1 minuut via een infuus wordt toegediend. Wanneer dit geen respons geeft kan dit na 5 minuten nog een keer herhaald worden. De belangrijkste bijwerking hiervan is een anafylactische reactie.

Het doel van de toediening van 4-dimethylaminofenol en natriumthiosulfaat is het induceren van de methemoglobinevorming en het bevorderen van uitscheiding van thiocyanaat respectievelijk. Methemoglobine bindt goed met een vrij cyanide-ion. Door de methemoglobineconcentratie te verhogen kunnen er meer cyanide-ionen afgevangen worden.

Door daarnaast ook nog natriumthiosulfaat toe te dienen, wordt het complex (cyanidegebonden methemoglobine) verhoogd omgezet tot thiocyanaat door het rhodanase-enzym. Hierdoor wordt de uitscheiding van thiocyanaat bevorderd.

De dosering bedraagt 3,25 mg 4-dimethylaminofenol per kg lichaamsgewicht. Het is hierbij van belang dat de behandeling niet wordt herhaald, voordat het methemoglobinegehalte in het bloed is bepaald.

Het effect van blootstelling aan cyanogeenchloride is door Flury en Zernik onderzocht in vijf diersoorten. Bij muizen was een concentratie van ongeveer 500 ppm na drie minuten fataal, bij katten was 120 ppm na 3,5 minuten fataal, bij honden was 48 ppm (120 mg/m³) dodelijk na 6 uur, bij geiten was 1000 ppm gedurende 3 minuten fataal na 70 uur, en een dosis van 1200 ppm was fataal bij konijnen. Andere studies hebben aangetoond dat dieren die blootgesteld zijn aan cyanogeenchloride een verstoord celmetabolisme en longoedeem hebben.

Cyanogeenchloride veroorzaakt bij dieren oog-, slijmvlies-, huid-, mond-, neus- en keelirritatie. Er is nog geen experimentele data over de absorptie via de huid.

De LD in ratten bedraagt 5,400 mg/m³ (2700 ppm) gedurende 3 minuten, in apen is het 4400 mg/m³ (2200 ppm) gedurende 1 minuut en in konijnen bedraagt de LD 6000 mg/m³ (3000 ppm) gedurdende 7 minuten. De LD voor het inademen van cyanogeenchloride voor katten is vastgesteld op 100 mg/m³ en in ratten op 7536 mg/m³. Ratten hebben bij orale toediening een LD van 6 mg/kg lichaamsgewicht.

Sulfanagen, een tegengif tegen cyanide-vergiftigingen, is ontwikkeld aan de Universiteit van Minnesota. Dit tegengif werkt al binnen drie minuten en kan vóór een verwachte blootstelling worden ingenomen. Tot nu toe is sulfanagen alleen nog op muizen getest, maar de resultaten zijn zo overtuigend dat het aannemelijk is dat een tegengif gevonden is.




</doc>
<doc id="1705255" url="https://nl.wikipedia.org/wiki?curid=1705255" title="Methylpropanoaat">
Methylpropanoaat

Methylpropanoaat is een organische verbinding met als brutoformule CHO. De stof komt voor als een kleurloze vloeistof met een fruitige geur, die goed oplosbaar is in water. Methylpropanoaat komt van nature uit voor in appels, bananen, koffie, honing en aardbeien. Ze wordt voornamelijk als geur- en smaakstof gebruikt.

Methylpropanoaat ontleedt bij verhitting, met vorming van irriterende dampen. De verbinding reageert met oxiderende stoffen, waardoor kans op brand ontstaat.

De stof is irriterend voor de ogen, de huid en de luchtwegen.



</doc>
<doc id="1705319" url="https://nl.wikipedia.org/wiki?curid=1705319" title="Opslag (plantenmorfologie)">
Opslag (plantenmorfologie)

Opslag is het uit de grond groeien van stammen/takken dicht bij of verder verwijderd van de moederplant.

Bij sommige houtgewassen ontstaan er knoppen aan de wortels. Als hieruit jonge takken groeien, spreekt men van wortelopslag.

Struiken met wortelopslag zijn bijvoorbeeld framboos (zeer veel) en Japanse wijnbes. Bij de bomen staan ratelpopulier, gladde iep en robinia er om bekend. Ook een bekend voorbeeld is opslag van de linde, waar de opslag dusdanig is dat men er soms 'blokken' van knipt.


</doc>
<doc id="1705542" url="https://nl.wikipedia.org/wiki?curid=1705542" title="Thomas Montanus">
Thomas Montanus

Thomas Montanus (Diksmuide, 7 juni 1617 - Brugge, 8 april 1685) of "Thomas Van den Berghe" was geneesheer in Brugge en publiceerde een boek over de kenmerken van de pest.

Montanus was een zoon van arts Robert Van den Berghe en Catharina Bosmans. Robert Van den Berghe was de auteur van het 17de-eeuws boek over dieetleer "Diaetema sive solubris victus ratio novo-antiquana". 

Thomas was achtereenvolgens getrouwd met Petronella De Keyzer (in Gent, 1646), met Anna Elyas (rond 1649) en met Maria Van Sandijcke (Brugge 1641-1720) (in 1673). Hij had een dochter uit het tweede en een zoon uit het derde huwelijk, die jong stierven.

Montanus deed middelbare studies in Brugge, waarschijnlijk bij de jezuïeten. In oktober 1634 begon hij de studies in de artes aan de universiteit van Leuven, waar hij werd ingeschreven in de pedagogie De Burcht. Wellicht werd hij toen voor het eerst geconfronteerd met een pestepidemie. In juli 1639 behaalde hij het licentiaat in de geneeskunde. Ter vervollediging van zijn kennis reisde hij tijdens een "peregrinatio academica" in Duitsland en Italië. Bij zijn terugkeer vestigde hij zich in Gent.

In 1643 verhuisde hij naar Sint-Winoksbergen en werd er in 1645 hoofdgeneesheer in het oude Sint-Janshospitaal van het stadje. Tijdens de Spaans-Franse Oorlog werd hij ongetwijfeld geconfronteerd met ziekten die aan de pest verwant waren, want in zijn latere geschriften verwees hij ernaar. In 1652 werd hij benoemd tot geneesheer-pensionaris van Sint-Winoksbergen.

In juli 1655 schreef hij zich in als vrijlaat binnen het Brugse Vrije en in 1656 kwam hij in Brugge wonen. Op 16 juli van dat jaar werd hij geneesheer-pensionaris van de stad Brugge en geneesheer in het Sint-Janshospitaal. In 1663 werd hij ook geneesheer-pensionaris van het Brugse Vrije.

In 1666 brak een pestepidemie uit in Brugge. Montanus werd benoemd tot hoofdverantwoordelijke van de pas opgerichte 'Kamer van Gezondheyd'. De evolutie van de ziekte werd dag na dag bij alle besmette personen en hun familie genoteerd. Dit liet Montanus toe de omvang van de evolutie van de epidemie op de voet te volgen. 

Hij publiceerde over de Brugse pest een verslagboek, "Qualitas Loimodea sive pestis Brugana anni MDCLXVI".

Montanus genoot groot gezag in de medische wereld van zijn tijd. Zoveel is duidelijk als men het schilderij bekijkt dat in 1677 door Philippe Bernaerts werd gemaakt met voorstelling van de eed van chirurgijns, waar Montanus aan het hoofd van prijkt, als voorzitter van de examencommissie.

Hij stichtte in 1665 de medische beroepsvereniging met de naam 'Confraternitas S. Lucae medici'. Hij was ook actief als geneesheer-expert.





</doc>
<doc id="1705655" url="https://nl.wikipedia.org/wiki?curid=1705655" title="O-tolidine">
O-tolidine

"o"-tolidine, kortweg tolidine, is een organische verbinding met als brutoformule CHN. De stof komt voor als kleurloze tot bruine kristallen of schilfers, die slecht oplosbaar zijn in water.

"o"-tolidine kan, analoog met benzidine, bereid worden uit o-hydrazotolueen via een benzidine-omlegging.

Als een van de belangrijkste bifenylbasen, wordt "o"-tolidine ingezet bij de productie van kleurstoffen en bij de bereiding van elastomeren. Het is tevens een tussenstof in de synthese van verschillende oplosbare azoverbindingen en van onoplosbare pigmenten, die voornamelijk in de textiel-, leder- en papierindustrie hun toepassingen vinden.

In de klinische, analytische en forensische scheikunde wordt de stof gebruikt als reagens en indicator.

De stof ontleedt bij verbranding, met vorming van giftige dampen, onder andere stikstofoxiden. Ze reageert met oxidatiemiddelen.

De stof is zeer toxisch en kan schade berokkenen aan de lever en de nieren. "o"-tolidine is waarschijnlijk carcinogeen bij de mens.



</doc>
<doc id="1706185" url="https://nl.wikipedia.org/wiki?curid=1706185" title="Aimee Semple McPherson">
Aimee Semple McPherson

Aimee Semple McPherson, ook bekend als "Zuster Aimee", (South-West Oxford, (Canada), 9 oktober 1890 – Oakland (Californië), 27 september 1944) was een Amerikaanse evangeliste van Canadese afkomst. Zij is de oprichtster van de International Church of the Foursquare Gospel. Zij is vooral bekend als pionier op het gebied van het gebruikmaken van moderne media, en dan met name de radio. Zij groeide uit tot een beroemdheid in de Amerikaanse entertainmentwereld.

Ze werd geboren als Aimee Elizabeth Kennedy op een boerderij in Ontario in Canada. In haar jeugd kwam zij in aanraking met het evangelie door het werk van haar moeder bij het Leger des Heils. Als kind nam zij afstand van haar moeder door naar de film te gaan en te dansen. Op de middelbare school kwam ze in aanraking met Darwins evolutietheorie en kon zich hier niet in vinden. Ze begon de voorgangers van de lokale kerk(en) hierop te bevragen, maar was ontevreden met de gegeven antwoorden. Daarom schreef ze brieven naar Canadese kranten met de vraag waarom de belastingbetaler moest opdraaien voor lessen over evolutie op openbare scholen. Zij zou zich haar levenslang blijven verzetten tegen de evolutietheorie.

Rond 1907 bekeerde ze zich tot het christelijk geloof. Tijdens een opwekkingsbijeenkomst in december van dat jaar ontmoette ze Robert James Semple, een Ierse zendeling met een achtergrond in de net ontstane pinksterbeweging. Ze trouwden op 12 augustus 1908 en hielden een evangelisatietour in Europa en China. In China kregen ze beiden malaria en haar man overleed hieraan op 19 augustus 1910 in Hongkong. Op 17 september 1910 gaf McPherson wel geboorte aan een dochter genaamd Roberta Star Semple. Samen met haar dochter keerde ze terug naar de Verenigde Staten.

In New York ontmoette ze Harold Stewart McPherson, een accountant. Daarmee trouwde ze op 5 mei 1912. Samen kregen zij een zoon genaamd Rolf McPherson. In 1913 hield zij verschillende preken in kerken in Canada en de Verenigde Staten. In 1915 begon ze met het houden van opwekkingsbijeenkomsten aan de oostkust van de Verenigde Staten. Haar bijeenkomsten werden goed bezocht en trokken soms meer dan dertigduizend bezoekers. 
McPherson sprak in tongen, maar legde daar weinig de nadruk op. Ook stond ze bekend als gebedsgenezeres en er waren claims van fysieke genezing, maar dit aspect van haar bediening raakte op de achtergrond naarmate ze bekender werd. In haar periode in Los Angeles hield zij wel een museum bij met krukken en rolstoelen van mensen die genezen waren. 

In 1916 trok ze samen met haar moeder Mildred rond in de zuidelijke staten in de zogeheten "Gospel Car". Dit was een auto met religieuze teksten. Staand op de achterbank hield ze haar preken via een megafoon. In 1917 begon McPherson met haar eigen magazine "Bridal Call". Ze schreef daarin veel over de rol van vrouwen binnen het christendom. 

Ze scheidde in 1921 van haar man, hoewel deze in het begin nog probeerde haar bij te staan tijdens de evangelisatie-reizen. In 1923 vestigde zij zich in het snel groeiende Los Angeles. In diezelfde tijd was de strijd tussen fundamentalisten en modernisten geëscaleerd. De fundamentalistische stroming binnen het Amerikaanse christendom geloofde dat het evangelie van invloed moest zijn op alle terreinen van het leven. McPherson legde hier in haar preken ook sterk de nadruk op. Zij was aan de ene kant een fel tegenstander van veel moderne ontwikkelingen, maar maakte daar aan de andere kant door middel van film en radio ook volop gebruik van. De pinksterbeweging was niet populair in de jaren twintig van de 20e eeuw. Daarom vermeed McPherson het gebruik van deze term.

Zij was één grote supporter van William Jennings Bryan tijdens zijn rechtszaak rond een school in Dayton, Tennessee, om les in de evolutietheorie te verbieden. Zij hadden samengewerkt in de Angelus Temple en geloofden beiden dat het darwinisme de moraal van de studenten zou ondermijnen. McPherson noemde de evolutietheorie de grootste overwinning van Satan sinds het ontstaan van de schepping.

McPherson wilde in Los Angeles een sterke kerk stichten. Ze wilde daar het zaad planten van het Foursquare Gospel en hoopte dat onder anderen toeristen haar boodschap verder over het land zouden verspreiden. Ze zette zich sterk in voor de financiën voor de bouw van een eigen kerkgebouw, de Angelus Temple. Deze moest plaats bieden aan 5300 mensen. De kerk werd op 1 januari 1923 ingewijd. In het begin preekte McPherson elke dienst, vaak op uitbundige manier, om publiek te trekken. Vaak baseerde ze (een deel van) de preek op ervaringen in haar eigen leven. De kerk groeide uit tot een eigen kerkgenootschap genaamd de International Church of the Foursquare Gospel. De boodschap bestond uit vier pijlers, namelijk Jezus' macht om iemand te transformeren, de doop met de Heilige Geest, goddelijke genezing, en de spoedige wederkomst van Christus. In haar kerk was zij een fel tegenstander van raciale scheidingen. 

Begin 1920 hield zij haar eerste preek via de radio. Daarmee was zij de eerste vrouw die dit deed. Rond het midden van de jaren twintig was zij uitgegroeid tot een van de invloedrijkste en bekendste personen in de entertainmentwereld. Dit kwam mede door haar extravagante voorkomen. 

Op 18 mei 1926 ging McPherson met haar persoonlijke secretaris zwemmen in zee. Zij was al snel onvindbaar en het vermoeden was dat zij was verdronken. Op dezelfde dag moest zij nog een preek houden in haar kerke. Daar preekte nu haar moeder Minnie Kennedy die zei: ”Zuster Aimee is bij Jezus”. De media berichtten uitgebreid over haar vermissing. Na een maand ontving haar moeder een brief met een verzoek om betaling van losgeld, want anders zou McPherson als slavin worden verkocht. Op 23 juni kwam McPherson uit de woestijn strompelen bij een Mexicaans stadje net over de Amerikaanse grens. Zij beweerde dat ze was gedrogeerd en daarna te zijn vastgehouden in een hut. Daaruit had ze kunnen ontsnappen.

Er waren echter twijfels over het verhaal van McPherson. De hut werd nooit gevonden en McPherson had bij haar terugkeer privé-spullen bij zich die ze tijdens de zwemtocht niet had meegenomen. Ook verdween tegelijkertijd met haar Kenneth G. Ormiston, een getrouwde ingenieur met wie zij bevriend was. Een grand jury onderzocht de zaak, maar ging niet over tot strafvervolging, omdat er twijfel was aan het verhaal van McPherson. Zo beweerden ook verschillende mensen haar en Ormiston gezien te hebben bij een huisje aan zee. McPherson bleef echter vasthouden aan haar verhaal.

McPherson zette daarna haar bediening voort, maar verloor door het incident fors aan populariteit en daarmee aandacht in de media. Ook raakte ze verwikkeld in een interne machtsstrijd in de kerk met haar moeder en dochter. In augustus 1930 kreeg zij een burn-out. Op 13 september 1931 trouwde zij opnieuw nu met de muzikant David Hutton. Deze bleek echter zijn vrouw verlaten te hebben. Ook binnen haar eigen kerk zorgde het huwelijk voor een rel, omdat McPherson trouwde voordat haar vorige man was overleden, iets dat volgens een bepaalde interpretatie van de Bijbel niet mag. Uiteindelijk zouden McPherson en Hutton ook scheiden. Dit gebeurde op 1 maart 1934.

In 1936 werd McPherson erg actief met de organisatie van gaarkeukens. Vanwege de Grote Depressie was hier een sterke behoefte aan. Na het uitbreken van de Tweede Wereldoorlog sprak zij vaak op bijeenkomsten waar oorlogsaandelen aan de man werden gebracht. Haar preken hadden daar een sterk patriottisch karakter.

Op 26 september 1944 zou McPherson preken op een opwekkingsbijeenkomst in Oakland, Californië. Haar zoon vond haar die ochtend echter buiten bewustzijn met een pot pillen van het medicijn Seconal die voor de helft leeg was. De diagnose achteraf gaf geen uitsluitsel of het wel of geen zelfmoord had. Mogelijk heeft ze onbedoeld een overdosis genomen. Veel mensen in haar omgeving gingen daarvan uit. Het medicijn was niet aan haar voorgeschreven en hoe ze er aan kwam was onduidelijk.
McPherson werd begraven in Glendale, Californië. Haar zoon Rolf McPherson zou de volgende 44 jaar leiding geven aan het werk van de International Church of the Foursquare Gospel.


</doc>
<doc id="1706316" url="https://nl.wikipedia.org/wiki?curid=1706316" title="Vriesepoortshof">
Vriesepoortshof

De Vriesepoortshof is een hofje in de binnenstad van de Nederlandse stad Dordrecht. Het hofje bestaat in totaal uit 23 huizen, waarvan een aantal huizen naast elkaar zijn samengevoegd tot een grotere woning.

De Vriesepoortshof ontleent zijn naam aan de voormalige stadspoort Vriesepoort uit 1604-1833 die bij de Vriesebrug heeft gestaan. De naam 'Vriese' is afkomstig van Jan en Heinric die Vriese uit 1278, die schepen (wethouder) was. Deze laatste verwijzing is ook te vinden op het straatnaambord.

Op 27 oktober 1888 verleende de gemeente Dordrecht een bouwvergunning aan de directeur F.L. Broers van Levensverzekeringsmaatschappij "Dordrecht" (die tegenwoordig bekendstaat als AEGON) voor het stichten van 13 gebouwen, ieder ingericht voor onder- en bovenwoning, langs de Vrieseweg (panden aangrenzend aan de Vriesepoortshof) en het maken van 23 arbeiderswoningen achter op het terrein (Vriesepoortshof) met daarvoor benodigde riolering.

Tot 2002 stond het hofje vol met geparkeerde auto's en liep er een smalle stoep langs de woningen. De bewoners besloten toen gezamenlijk om de Vriesepoortshof autovrij te maken. Hierbij werd de bestrating aangepast, werden er perkjes aangelegd en werd er straatverlichting geïnstalleerd. Sindsdien heeft het hofje een gemoedelijk karakter gekregen.

Iedere woning had in 1888 een woonoppervlakte van 88 m² en was nog niet voorzien van een doucheruimte of elektriciteit, maar had wel gasverlichting. In de loop der tijd zijn alle woningen door de bewoners afzonderlijk gerenoveerd, waarbij in de meeste gevallen alleen de voorgevel behouden is gebleven.



</doc>
<doc id="1706377" url="https://nl.wikipedia.org/wiki?curid=1706377" title="Ethylchloorformiaat">
Ethylchloorformiaat

Ethylchloorformiaat is een organische verbinding met als brutoformule CHClO. De stof komt voor als een heldere, kleurloze vloeistof met een scherpe geur, die hevig reageert met water.

Ethylchloorformiaat wordt bereid uit een reactie van fosgeen en ethanol, onder afsplitsing van zoutzuur:

Ethylchloorformiaat dient als tussenproduct bij de bereiding van verschillende organische verbindingen, voornamelijk van carbonaten en carbamaten, die in de farmaceutische industrie als uitgangsstof voor chemische syntheses dienen.

De stof ontleedt bij verhitting, met vorming van giftige en irriterende dampen, onder andere waterstofchloride en fosgeen. Ze reageert bij contact met water of waterdamp, waardoor giftig, corrosief waterstofchloride en ethylformiaat wordt gevormd:

Ethylchloorformiaat reageert hevig met sterk oxiderende stoffen, waardoor kans op brand en ontploffing ontstaat. De stof reageert met amines, water en basen. Ze tast vele metalen aan, in het bijzonder in aanwezigheid van water.

Ethylchloorformiaat veroorzaakt tranende ogen. Ze is corrosief voor de ogen, de huid en de luchtwegen. Inademing van de dampen kan longoedeem veroorzaken


</doc>
<doc id="1706479" url="https://nl.wikipedia.org/wiki?curid=1706479" title="2,3-dinitrotolueen">
2,3-dinitrotolueen

2,3-dinitrotolueen is een organische verbinding met als brutoformule CHNO. De stof komt voor als gele kristallen met een kenmerkende geur, die onoplosbaar zijn in water.

De stof kan bij verwarming ontploffen. Ze ontleedt bij verhitting, met vorming van giftige en corrosieve dampen, onder andere stikstofoxiden. 2,3-dinitrotolueen reageert met sterke basen, oxiderende stoffen en reducerende middelen.

De stof is irriterend voor de ogen en de huid. Ze kan effecten hebben op het centraal zenuwstelsel, het hart- en vaatstelsel en het bloed, met als gevolg de vorming van methemoglobine.



</doc>
<doc id="1706487" url="https://nl.wikipedia.org/wiki?curid=1706487" title="2,6-dinitrotolueen">
2,6-dinitrotolueen

2,6-dinitrotolueen is een organische verbinding met als brutoformule CHNO. De stof komt voor als gele, bruine tot rode kristallen met een kenmerkende geur, die onoplosbaar zijn in water. 2,6-dinitrotolueen wordt onder andere gebruikt bij de bereiding van 2,6-tolueendiamine.

De stof kan bij verwarming ontploffen. Ze ontleedt bij verhitting, met vorming van giftige en corrosieve dampen, onder andere stikstofoxiden. 2,6-dinitrotolueen reageert met sterke basen, oxiderende stoffen en reducerende middelen.

De stof kan effecten hebben op het centraal zenuwstelsel, het hart- en vaatstelsel en het bloed, met als gevolg de vorming van methemoglobine.



</doc>
<doc id="1706495" url="https://nl.wikipedia.org/wiki?curid=1706495" title="Syndroom van Stickler">
Syndroom van Stickler

Het syndroom van Stickler is een erfelijke aandoening aan het bindweefsel. Het is een afwijking van collageen type II die onder andere problemen veroorzaakt met gewrichtskraakbeen, tussenwervelschijven en delen van het oog.

De symptomen kunnen per persoon sterk verschillen. Dit is ook al mogelijk per familie.


</doc>
<doc id="1706565" url="https://nl.wikipedia.org/wiki?curid=1706565" title="Lood(IV)oxide">
Lood(IV)oxide

Lood(IV)oxide is een oxide van lood, met als brutoformule PbO. De stof komt voor als een zwart poeder, dat onoplosbaar is in water. Het komt van nature uit voor in het mineraal plattneriet.

Lood(IV)oxide wordt bereid uit een elektrolytische of een chemische oxidatie:

Lood(IV)oxide wordt gebruikt in loodaccu's, waarin het, net als zuiver lood, de rol van elektrode op zich neemt. Deze bevinden zich in een elektrolyt van ongeveer 37 massaprocent zwavelzuur. De redoxreactie ontwikkelt zich als volgt:

De bijbehorende E°-waarde bedraagt +2,05 V. In een autobatterij zijn 6 van dergelijke cellen aan elkaar gekoppeld tot een accu van ongeveer 12 V.

Daarnaast wordt het nog gebruikt bij de productie van kleurstoffen, allerhande chemische verbindingen en als schuurmiddel in het strijkvlak van een luciferdoosje. Het is tevens een pyrotechnische stof.

De stof ontleedt bij verhitting tot 290 °C, met vorming van zuurstof en giftige dampen. Lood(IV)oxide reageert hevig met brandbare stoffen, organische verbindingen, zwavel, waterstofperoxide en fosfor, waardoor kans op brand ontstaat.

De stof kan effecten hebben op het bloed, het beenmerg, het centraal zenuwstelsel, het perifeer zenuwstelsel en de nieren, met als gevolgen bloedarmoede, hersenaandoeningen (waaronder stuiptrekkingen), perifere zenuwziektes, buikkrampen en nierbeschadiging. Lood(IV)oxide is schadelijk voor de voortplanting of de ontwikkeling bij de mens.



</doc>
<doc id="1706739" url="https://nl.wikipedia.org/wiki?curid=1706739" title="Tractografie">
Tractografie

Tractografie is het in beeld brengen van neurale verbindingen in de hersenen, door middel van Diffusion Tensor Imaging (DTI). DTI is een MRI (magnetische resonantie) techniek die gevoelig is voor diffusie van watermoleculen in het lichaam, en waarbij diffusiepatronen in een driedimensionaal beeld worden weergegeven. Hiermee kunnen zowel de lange bundels van zenuwvezels als meer gecompliceerde korte verbindingen tussen verschillende corticale en subcorticale gebieden in een driedimensionaal beeld worden weergegeven.
Er bestaan twee soorten van diffusie. Vrije, of isotrope diffusie vindt gelijkmatig in alle richtingen plaats. Als echter de watermoleculen obstakels tegenkomen, is de diffusie niet in alle richtingen gelijk. Dit heet anisotrope diffusie. In dit geval zal de relatieve bewegelijkheid van watermoleculen vanuit een oorsprong niet de vorm van een bol aannemen. De afwijkende richtingen worden dan gemodelleerd als een ellipsoïde, en de techniek die hierbij wordt gebruikt heet Diffusion Tensor Imaging.

Van anisotropie is vooral sprake bij de witte stof van axonen in de hersenen, of bij spierweefsels van het hart. In de hersenen kunnen obstakels op vele manieren ontstaan, bijvoorbeeld door celmembranen, axonen, grijze stof en witte stof (myeline). In de witte stof van de hersenen wordt het voornaamste obstakel gevormd door het omhulsel van de lange zenuwvezels (ook wel axonen genoemd): de myelineschede. Bundels van dergelijke axonen vormen een krachtige barrière voor loodrechte hierop staande diffusiepatronen, maar vormen tevens een diffusiepad dat parallel loopt met de richting van de zenuwvezels.
De watermoleculen verspreiden zich in dit geval sneller in de richtingen die parallel lopen met de vezelstructuur, dan in richtingen die hier loodrecht op staan. Dit heeft mede tot gevolg dat de gemeten diffusiesnelheid afhankelijk is van de richting waarheen een waarnemer kijkt. In DTI heeft elke voxel van het MRI-beeld dus een of meer paren van parameters, namelijk de "snelheid" en "richting" van diffusie- in een driedimensionaal beeld beschreven, die voor de betreffende parameter gelden. Anisotrope diffusie is verminderd als axonen of hun myelinelaag zijn beschadigd, zoals bij hersenletsel, tumoren en ontstekingen het geval is. Dit maakt de techniek ook geschikt voor het opsporen van pathologische aandoeningen in de hersenstructuren.

Anisotropie kan op verschillende manieren worden gemeten. Een manier is door het berekenen van de z.g. fractionele anisotropie (FA) index. Hierbij correspondeert de waarde 0 met een perfecte bolvormige diffusie, en een waarde 1 met een ideale lineaire diffusie. Een goed gemarkeerde zenuwbaan of tractus heeft een FA van minimaal 0.20. In enkele gevallen wordt ook wel eens een waarde bereikt van 0.90. Deze getallen geven louter de mate van sfericiteit (of lineariteit) weer van een diffusiepatroon, en zeggen op zich niets over de richting zelf. Speciale computerprogramma’s zijn ontwikkeld om richtingsinformatie in een driedimensionaal beeld vast te leggen. Deze z.g. anisotropische kaarten kennen drie kleuren waarbij bijvoorbeeld de x-as (links-rechtsdimensie) in rood, de y-as (achter-voordimensie) in groen en de z-as (verticale dimensie) in blauw is weergegeven. Fractionele anisotropie wordt beschouwd als een index van anatomische eigenschappen van de witte stof, zoals myelinisatie, doorsnede en dichtheid van zenuwvezels.



</doc>
<doc id="1707068" url="https://nl.wikipedia.org/wiki?curid=1707068" title="Perazijnzuur">
Perazijnzuur

Perazijnzuur of PAA (afgeleid van het Engelse "Peracetic acid") is een met azijnzuur verwante organische verbinding met als brutoformule CHO. De stof komt voor als een kleurloze vloeistof met een kenmerkende azijngeur, die mengbaar is met water. Perazijnzuur is goed oplosbaar in ethanol, di-ethylether en zwavelzuur.

Perazijnzuur wordt commercieel verhandeld in een waterige oplossing van azijnzuur en waterstofperoxide, om zo de stabiliteit van de verbinding te garanderen.

Perazijnzuur wordt bereid uit een reactie van azijnzuur en waterstofperoxide, met zwavelzuur als katalysator en bij een druk van 37490,25 Pa. Het wordt meestal geproduceerd in concentraties van 5 of 15%.

Een andere methode is door middel van de oxidatie van aceetaldehyde.

Om minder water te verkrijgen bij het uiteindelijke reactieproduct, kan men als alternatief acetylchloride en azijnzuuranhydride laten reageren met elkaar.

De stof wordt ook op natuurlijke wijze gevormd door een aantal fotochemische reacties.

De voornaamste toepassing van perazijnzuur is als reagens in de industriële synthese van epoxiden en als desinfecterend middel.

Het wordt gebruikt in de voedselbereidende en -behandelende industrie als een schoonmaak- en desinfecterend middel. Vanaf de jaren '50 wordt perazijnzuur gebruikt om fruit en groenten te behandelen tegen bacteriën en schimmels.

Tegenwoordig wordt perazijnzuur gebruikt om medische instrumenten te reinigen en in de pulpindustrie om de vorming van biofilms tegen te gaan.

De desinfecterende werking van perazijnzuur berust op de oxidatie van de buitenste celmembranen van micro-organismen. Aangezien de standaardreductiepotentiaal van perazijnzuur 1,81 V bedraagt (en de stof dus sterk oxiderend is), worden micro-organismen zeer snel gedood.

De werking van perazijnzuur wordt nauwelijks beïnvloed door de aanwezigheid van organisch materiaal. De pH en temperatuur zijn wel van invloed op de werking van perazijnzuur. Perazijnzuur is effectiever bij een pH van 7 (neutraal milieu) dan een pH van 8 of 9 (basisch milieu). Bij een temperatuur van 15°C en een pH van 7 is 5 keer meer perazijnzuur vereist om effectief ziekteverwekkers te doden dan bij een pH van 7 en een temperatuur van 35°C.

Perazijnzuur kan bij schokken, wrijving, verwarming of stoten ontleden, met een ontploffing tot gevolg. De stof is een sterk oxidatiemiddel en reageert hevig met brandbare en reducerende stoffen. De stof is een zwak zuur en reageert met basen. Ze tast vele metalen aan, waaronder aluminium.

De stof is corrosief voor de ogen en de huid. Inademing van PAA kan longoedeem veroorzaken.



</doc>
<doc id="1707184" url="https://nl.wikipedia.org/wiki?curid=1707184" title="Benzylchloorformiaat">
Benzylchloorformiaat

Benzylchloorformiaat is een organische verbinding met als brutoformule CHClO. De stof komt voor als een olieachtige kleurloze tot gele vloeistof met een scherpe geur, die hevig reageert met water. Leonidas Zervas ontdekte deze stof, vandaar dat ze soms wel eens Z-chloride wordt genoemd.

Benzylchloorformiaat wordt in de organische chemie gebruikt bij de synthese van peptiden.

De stof ontleedt bij verhitting, met vorming van fosgeen, of bij contact met water, met vorming van giftige en corrosieve dampen, onder andere waterstofchloride. Benzylchloorformiaat tast vele metalen aan in aanwezigheid van water of vochtige lucht.

De stof is corrosief voor de ogen, de huid en de luchtwegen. Inademing van de aerosol kan longoedeem veroorzaken. De stof is carcinogeen.



</doc>
<doc id="1707239" url="https://nl.wikipedia.org/wiki?curid=1707239" title="1,1-dichloorpropaan">
1,1-dichloorpropaan

1,1-dichloorpropaan is een organische verbinding met als brutoformule CHCl. Het is een toxische kleurloze vloeistof met een kenmerkende geur, die onoplosbaar is in water. 1,1-dichloorpropaan verdampt zeer snel.

1,1-dichloorpropaan ontleedt bij verhitting, met vorming van waterstofchloride en fosgeen.

De stof is irriterend voor de ogen en de huid.


</doc>
<doc id="1707265" url="https://nl.wikipedia.org/wiki?curid=1707265" title="Rachel Adatto">
Rachel Adatto

Rachel Adatto-Levy, ook wel geschreven als "Rachel Adato-Levy", (Hebreeuws: רחל אדטו-לוי) (Haifa, 21 juni 1947) is een Israëlische gynaecologe, advocate en politica. Ze is onder meer vice algemeen/medisch directeur van het Shaare Zedek Medisch Centrum in Jeruzalem en lid van allerlei raden en commissies op het gebied van gezondheidszorg voor vrouwen. Sinds begin 2009 was ze namens Kadima in de Knesset afgevaardigd. In december 2012 stapte ze over naar 'De Beweging' (Hatnuah), de nieuwe partij van Tzipi Livni.

Adatto zat op de Hebreeuwse Reali School in Haifa, een van de oudste particuliere scholen van Israël. Aan het Hadassah Universitair Medisch Centrum en de Hebreeuwse Universiteit van Jeruzalem behaalde ze een MD in de medicijnen. Haar medische training in gynaecologie en verloskunde kreeg ze behalve aan het Hadassah Medisch Centrum op de Berg Scopus ook aan het Shaare Zedek Medisch Centrum te Jeruzalem. Aan de Hebreeuwse Universiteit van Jeruzalem volgde ze eveneens een MBA-opleiding en verwierf ze een juridische graad op grond waarvan ze sinds 2008 is toegelaten tot de Israëlische balie.

Tijdens haar - verplichte - militaire dienst was ze instructrice in een trainingskamp.

In 1974 was ze de eerste vrouwelijke gynaecoloog in Jeruzalem. Ze werd senior arts bij de afdeling gynaecologie van het Hadassah Medisch Centrum op de Berg Scopus, in 1993 gevolgd door de functie van waarnemend directeur van hetzelfde ziekenhuis in Ein Kerem. Ook startte ze een eigen praktijk. In 1995 werd ze eveneens vice algemeen/medisch directeur van het Shaare Zedek Medisch Centrum.

In 1997 werd Adatto als eerste benoemd tot adviseur van de minister van Gezondheid m.b.t. de gezondheid van vrouwen. In 1999 werd ze ook benoemd tot voorzitter van de nieuw opgerichte Nationale Raad voor de Gezondheid van Vrouwen. Verder is ze onder meer lid van vier VN-delegaties ter behartiging van de gezondheid van vrouwen.

Afkomstig uit de Likoed, kreeg ze begin 2006 een plaats op de kandidatenlijst van Kadima en na de parlementsverkiezingen van 2009 kwam ze op 24 februari 2009 in de op die datum geïnstalleerde 18e Knesset terecht. In de Knesset was zij lid van de huisvestingscommissie, de arbeids-, welzijns- en gezondheidscommissie alsook de openbare petitiecommissie. Ze is ook lid geweest van de gemeenteraad van Mevasseret Tzion, een plaats in de stedelijke omgeving van Jeruzalem.

Rachel Adatto is getrouwd en heeft twee kinderen. Ze is nog steeds woonachtig in Mevasseret Tzion.


</doc>
<doc id="1707280" url="https://nl.wikipedia.org/wiki?curid=1707280" title="Polychromie">
Polychromie

Polychromie is een term die in de kunst wordt gebruikt om het gebruik van schilderingen in veel kleuren aan te geven, in het bijzonder van beelden en bouwwerken. Het woord is afkomstig van de Griekse woorden "poli" (veel) en "chromos" (kleur).

In de klassieke oudheid en Middeleeuwen werd veel polychromie toegepast, dat niet door de kunstenaar zelf maar door een aparte vakman werd aangebracht. De kleuren uit de klassieke oudheid vervaagden of verdwenen echter meestal op den duur. Doordat men in de renaissance de klassieke oudheid als voorbeeld nam, zijn de meeste werken uit deze kunststroming dan ook vaak onbeschilderd gelaten. In de 19e eeuw werd polychromie herontdekt en opnieuw toegepast.

De verschillende kleuren kunnen op verschillende manieren op of in het bouwwerk worden toegepast. Soms wordt een interieur letterlijk ingekleurd, maar er kunnen ook bepaalde figuren worden uitgebeeld, wat vooral in de middeleeuwen vaak werd gedaan in grote kathedralen. In die tijd werd polychromie overigens vaak alleen op de constructieve delen van de gebouwen toegepast.

Polychromie is vooral ook bekend van heiligenbeelden.



</doc>
<doc id="1707397" url="https://nl.wikipedia.org/wiki?curid=1707397" title="1,3-dichloorpropaan">
1,3-dichloorpropaan

1,3-dichloorpropaan is een organische verbinding met als brutoformule CHCl. Het is een toxische kleurloze vloeistof met een zoete geur, die slecht oplosbaar is in water.

De stof ontleedt bij verhitting, met vorming van waterstofchloride en fosgeen.

De stof is irriterend voor de ogen, de huid en de luchtwegen. Op lange termijn kan er schade optreden aan het maag-darmstelsel.


</doc>
<doc id="1707412" url="https://nl.wikipedia.org/wiki?curid=1707412" title="4-nitrotolueen">
4-nitrotolueen

4-nitrotolueen of "p"-nitrotolueen is een organische verbinding met als brutoformule CHCl. De stof komt voor als kleurloze tot gele kristallen met kenmerkende geur, die quasi-onoplosbaar zijn in water. Ze lost wel goed op in aceton, benzeen, ethanol, ether en chloroform.

De aromatische nitrering van tolueen met salpeterzuur in een mengsel met zwavelzuur levert een mengsel op van de drie nitrotolueenisomeren, dat voor ca. 60-65% uit 2- of ortho-nitrotolueen en 30-35% uit 4- of para-nitrotolueen bestaat en slechts voor ca. 5% uit 3- of meta-nitrotolueen:

De isomeren kunnen van elkaar gescheiden worden door kristallisatie, omdat de smeltpunten vrij ver uit elkaar liggen. Een andere scheidingsmogelijkheid is de selectieve adsorptie op een geschikte zeoliet. Risico voor de vorming van 2,4-dinitrotolueen is er onder deze reactieomstandigheden nauwelijks. Daarvoor is rokend zwavelzuur nodig.

De stof ontleedt bij verhitting, met vorming van giftige dampen van stikstofoxiden. Ze reageert hevig met sterk oxiderende stoffen of zwavelzuur, waardoor brand- en ontploffingsgevaar ontstaat. 4-nitrotolueen tast sommige kunststoffen, rubber en coatings aan.

De stof is irriterend voor de ogen en de huid. De stof kan effecten hebben op het bloed, met als gevolg de vorming van methemoglobine.

Bij langdurige of herhaalde blootstelling kunnen er effecten op het bloed, de lever en de testikels optreden.


</doc>
<doc id="1707431" url="https://nl.wikipedia.org/wiki?curid=1707431" title="Psychedelisch">
Psychedelisch

De term psychedelisch is samengesteld uit de Griekse woorden ψυχή ("psyche", geest) en δηλοῦν ("deloun", openbaren) en betekent vertaald 'geest-openbarend'. Kenmerken van een psychedelische ervaring zijn dat iemands geest op een voorheen onbekende manier waarneemt, of buiten zijn gebruikelijke beperkingen, en ongeremd is. Een psychedelische toestand kan een verscheidenheid aan ervaringen zijn die op verschillende manieren kunnen worden opgewekt, bijvoorbeeld door zintuiglijke prikkeling, sensorische deprivatie of hallucinogene stoffen. Dergelijke ervaringen zijn onder andere hallucinaties, veranderingen van perceptie, synesthesie, veranderde staten van bewustzijn, mystieke staten en soms ook psychose-achtige staten.

De term werd voor het eerst gebezigd door de Britse arts Humphry Osmond in 1957, die experimenteerde met lsd. Aldous Huxley suggereerde de term ""phanerothyme"", afgeleid van de Griekse woorden voor "laten zien" en "geest". Osmond schreef hem een puntdicht terug: ""To fathom hell or soar angelic, just take a pinch of psychedelic"" (Om de hel te doorgronden of om op te stijgen als een engel, hoeft men slechts een snuifje psychedelische drugs te nemen).



</doc>
<doc id="1707860" url="https://nl.wikipedia.org/wiki?curid=1707860" title="Isoamylnitriet">
Isoamylnitriet

Isoamylnitriet, ook wel iso-pentylnitriet genoemd, is de ester van 3-methyl-1-butanol en salpeterigzuur. Chemisch gezien behoort de stof tot een groep verbindingen die worden aangeduid met de naam alkylnitrieten. De stof komt voor als een ietwat gele vloeistof, die onoplosbaar is in water. Ze is echter wel oplosbaar in de meeste organische oplosmiddelen. De stof heeft een zoetig-muffe geur.

Isoamylnitriet kan eenvoudig bereid worden door zoutzuur toe te voegen aan een mengsel van 3-methyl-1-butanol, water en natriumnitriet. Na de reactie kan het nitriet eenvoudig gescheiden worden van het water, daar het zich niet met water en het ontstane zout vermengt.

Alkylnitrieten, en dus ook isoamylnitriet, zijn niet bijzonder stabiel en hydrolyseren snel in water door toedoen van zuur of base. In de organische chemie worden nitrieten veel gebruikt om anilines om te zetten tot diazoverbindingen, die intermediairen zijn in de verdere omzetting van anilines tot gesubstituteerde aromatische verbindingen. Bij reacties met carbanionen geven nitrieten oximen.

Isoamylnitriet werd vroeger gebruikt voor de behandeling van angina pectoris, maar is door de korte werkingsduur vervangen door langer werkende nitraathoudende geneesmiddelen als nitroglycerine (handelsnaam "Nitrolingual"). Het nitriet zorgt voor de verwijding van bloedvaten, wat dientengevolge leidt tot een verlaging van de bloeddruk. Een andere, eveneens verouderde toepassing, is het gebruik van nitrieten bij cyanidevergiftigingen.

Tegenwoordig worden nitrieten in het uitgaansleven als drug gebruikt, als zogenaamde poppers.
Nitrieten worden soms aan brandstoffen toegevoegd als verbrandingsversnellers.


</doc>
<doc id="1707997" url="https://nl.wikipedia.org/wiki?curid=1707997" title="Pesthuis (Leiden)">
Pesthuis (Leiden)

Het Pesthuis is een rijksmonument uit 1661, net buiten de historische binnenstad van de Nederlandse stad Leiden.

Het werd gebouwd om zieken uit de stad onder te brengen, maar heeft deze functie nooit gehad. Sinds 1998 maakt het onderdeel uit van het museum Naturalis Biodiversity Center.

In 1635 kocht de stad Leiden een terrein buiten de stadsvest, toen behorend tot Oegstgeest. Aanleiding was een pestepidemie die in dat jaar de stad teisterde. Op dat terrein werd een houten noodpesthuis gesticht en een bakstenen huis voor de binnenvader, waarachter later een aantal zalen voor weeskinderen werden opgetrokken.

Toen in 1655 opnieuw een pestepidemie uitbrak was van het definitieve pesthuis nog geen steen gemetseld. Het omgrachte terrein waarop het moest verrijzen werd gebruikt als moestuin en boomgaard. Pas in 1657 besloot het stadsbestuur toestemming te geven voor de bouw. Het bouwplan werd gemaakt door stadstimmerman Huybert Cornelisz. van Duyvenvlucht, waarschijnlijk naar het voorbeeld van het Amsterdamse pesthuis (later het Buitengasthuis) aan de Overtoom.. Het werd een carrévormig gebouw, bestaande uit een achttal grote zalen rond een binnenplaats. Die binnenplaats werd door een gracht in tweeën gedeeld, zodat de mannenafdeling en de vrouwenafdeling van elkaar gescheiden waren. In 1661 kwam het gebouw gereed.

Het gevelreliëf boven de toegangspoort is gesigneerd "R. Verhulst. 1660". Het is vervaardigd door de beeldhouwer Rombout Verhulst en stelt voor de pest in de gedaante van een furie (oorspronkelijk voorzien van een gesel, zoals nog te zien is op de foto uit 1943) met een wolf. Naast haar een uitgeteerde moeder die haar stervend kind vasthoudt en een kind dat zich aan de furie vastklemt. In het fries boven de deur zijn de wapens van de vijf regenten van het Pesthuis afgebeeld: I.I. Vesanevelt, S.D. Block, P.V. Assendelft, C.A.V. Achthoven en M.V. Strigtenhuise. Vlak onder de daklijst, die hier naar voren uitsteekt, bevindt zich een afbeelding van het stadswapen: de Leidse sleutels.

Het Pesthuis heeft nooit voor zijn oorspronkelijke bestemming gediend. Tijdens zijn bestaan heeft het Pesthuis onder andere dienstgedaan als militair hospitaal, gevangenis en rijksopvoedingsgesticht voor jongens. De meeste gebouwen die in verband met deze bestemmingen zijn opgetrokken zijn inmiddels gesloopt. Daaronder ook het "gebouw voor nachtelijke afzondering" uit 1861-1863. Dit gebouw bevatte acht zalen met in totaal 384 alkoven. De laatste gebruiker van dit gebouw (tussen 1976 en 1992) was de Reinwardt Academie.

In 1941 werd het Koninklijk Nederlands Leger- en Wapenmuseum "Generaal Hoefer" in het Pesthuis ondergebracht. In 1989 kwam daaraan een einde door de verhuizing naar het Legermuseum in Delft. De Rijksgebouwendienst kocht het Pesthuis met bijbehorend terrein en bijgebouwen van de gemeente Leiden.

In 1990 koos Rijksbouwmeester Kees Rijnboutt de Leidse architect Fons Verheijen als ontwerper voor het nieuwe museum Naturalis, waar het Pesthuis onderdeel van uit zou moeten gaan maken. Voor de restauratie van het Pesthuis liet Verheijen zich bijstaan door architect Flip Robers. Sinds de opening op 7 april 1998 fungeert het Pesthuis als de entree van Naturalis. Behalve de kassa en de museumwinkel biedt het Pesthuis ook onderdak aan het auditorium en het museumcafé. Ook biedt het plaats aan kleine tijdelijke tentoonstellingen.

Na 2017, als de verbouwing en uitbreiding van Naturalis gereed is, zal het Pesthuis niet meer worden gebruikt. Men vindt dat de entree in het gebouw te ver weg ligt. Door de hoge kosten kunnen er geen delen van de collectie worden ondergebracht. De verbindende loopbrug zal verdwijnen. Welke nieuwe bestemming het Pesthuis zal krijgen, was eind 2015 nog niet bekend. In afwachting daarvan heeft de gemeente besloten geen nieuwbouw in de directe omgeving van het Pesthuis toe te staan "om de mogelijkheden voor een nieuwe invulling van dit Rijksmonument niet te beperken".


</doc>
<doc id="1708152" url="https://nl.wikipedia.org/wiki?curid=1708152" title="Kush (marihuana)">
Kush (marihuana)

Kush is een cannabissoort van de indicavariant. Er zijn vele vormen zoals "Bubba Kush" en "OG kush". Kush-cannabis stamt af van planten uit Afghanistan, Iran, Pakistan en het noorden van India. De naam verwijst naar het gebergte Hindoekoesj.

Kush is een van de cannabissoorten die door de Britse firma GW Pharmaceuticals legaal geteeld wordt voor een proef met medicinale cannabis.


</doc>
<doc id="1708238" url="https://nl.wikipedia.org/wiki?curid=1708238" title="Amaurosis fugax">
Amaurosis fugax

Amaurosis fugax of vluchtige blindheid is het verschijnsel dat mensen plotseling en kortdurend met één oog niet meer kunnen zien. 

Het wordt meestal veroorzaakt door een onderbreking van de bloedtoevoer naar het netvlies, een van de meest gevoelige weefsels van het lichaam voor zuurstofgebrek. Het kan een uiting zijn van TIA's of van arteriitis temporalis, maar kan ook van neurologische aard zijn zoals bij multipele sclerose. De oorzaak moet altijd worden uitgezocht omdat daarmee soms een blijvende blindheid kan worden voorkomen. Niet altijd wordt er echter een oorzaak gevonden terwijl sommige oorzaken niet goed behandelbaar zijn.


</doc>
<doc id="1708494" url="https://nl.wikipedia.org/wiki?curid=1708494" title="Kwik(II)sulfaat">
Kwik(II)sulfaat

Kwik(II)sulfaat is een kwikzout van zwavelzuur, met als brutoformule HgSO. De stof komt voor als witte monokliene kristallen, die hevig reageren met water.

Kwik(II)sulfaat kan bereid worden door reactie van kwik met geconcentreerd zwavelzuur:

Het gebruikt van zuiver zwavelzuur is essentieel, omdat het enkel uit een dergelijke oplossing kan worden uitgekristalliseerd. De reden is dat kwik(II)sulfaat reactie aangaat met water, met vorming van het gele basisch kwik(II)sulfaat:

Bij verhitting tot boven 450°C ontleedt kwik(II)sulfaat, met vorming van elementair kwik, water, zwaveldioxide en een zeer klein gedeelte zwaveltrioxide. Kwik(II)sulfaat reageert hevig met zoutzuur.

Kwik(II)sulfaat wordt aangewend als katalysator bij de synthese van aceetaldehyde uit ethyn en water. Als nevenproduct ontstaat het uiterst toxische en bioaccumuleerbare methylkwik.

De stof ontleedt onder invloed van licht en bij verhitting tot 450°C, met vorming van zeer giftige kwikdampen en zwaveloxiden. De oplossing in water is een matig sterk zuur. Kwik(II)sulfaat reageert met waterstofhalogeniden.

De stof is corrosief voor de ogen, de huid en de luchtwegen. Ze kan effecten hebben op het maag-darmstelsel en de nieren, met als gevolg respectievelijk weefsel- en nierbeschadiging.

Bij langdurige of herhaalde blootstelling kunnen er effecten op de nieren, het centraal en het perifeer zenuwstelsel optreden, met als gevolg een verstoorde werking van de zintuigen, het geheugen en het evenwichtsorgaan, spierzwakte en verstoorde werking van de nieren.



</doc>
<doc id="1708533" url="https://nl.wikipedia.org/wiki?curid=1708533" title="Kwik(II)acetaat">
Kwik(II)acetaat

Kwik(II)acetaat is het kwikzout van azijnzuur, met als brutoformule CHOHg. De stof komt voor als wit kristallijn poeder of als witte monokliene kristallen, die goed oplosbaar zijn in water.

Kwik(II)acetaat wordt bereid door een reactie van kwik en azijnzuur:

Kwik(II)acetaat wordt onder meer gebruikt als katalysator en bij de bereiding van organische kwikverbindingen, zoals bijvoorbeeld fenylkwikacetaat.

De stof ontleedt bij verhitting en onder invloed van licht. Ze tast een groot aantal metalen aan.

De stof is corrosief voor de ogen, de huid en de luchtwegen. Ze kan effecten hebben op de nieren, met als gevolg ernstige beschadiging.

Bij langdurige of herhaalde blootstelling kunnen er effecten op de nieren, het centraal en het perifeer zenuwstelsel optreden, met als gevolg een verstoorde werking van de zintuigen, het geheugen en het evenwichtsorgaan, spierzwakte en verstoorde werking van de nieren.


</doc>
<doc id="1708562" url="https://nl.wikipedia.org/wiki?curid=1708562" title="Arseen(V)oxide">
Arseen(V)oxide

Arseen(V)oxide is een anorganische verbinding van arseen, met als brutoformule AsO. Het is een zeer toxisch en hygroscopisch wit kristallijn poeder, dat goed oplosbaar is in water. De stof wordt in kleine concentraties gebruikt als pesticide en fungicide.

Arseen(V)oxide wordt bereid door een oxidatie van arseen(III)oxide met ozon, waterstofperoxide of salpeterzuur.

De stof ontleedt bij verhitting boven 300°C, met vorming van giftige dampen en gassen, waaronder arseen(III)oxide. De oplossing in water is een zwak zuur. Arseen(V)oxide reageert met reductiemiddelen, waarbij een zeer giftig gas, arsine, gevormd kan worden. De stof tast vele metalen aan in aanwezigheid van water of vocht.

De stof is irriterend voor de ogen, de huid en de luchtwegen. Ze kan effecten hebben op het bloed, het hart- en vaatstelsel, het perifeer zenuwstelsel en de lever. Blootstelling ver boven de toegestane grenzen (0,01 mg/m³) kan de dood veroorzaken.

Bij langdurige of herhaalde blootstelling kunnen er effecten optreden op de huid (overmatige verhoorning), het hart- en vaatstelsel, het perifeer zenuwstelsel, het beenmerg (veranderingen in de aanmaak van bloedcellen), de lever en de longen. Deze stof is kankerverwekkend bij de mens.


</doc>
<doc id="1708687" url="https://nl.wikipedia.org/wiki?curid=1708687" title="Glabella">
Glabella

De glabella is het deel van de schedel dat zich tussen de wenkbrauwen bevindt. Dit deel van de schedel steekt iets uit naar voren. 

De haargroei op de glabella is echter genetisch bepaald en verwijst regelmatig naar de etnische afkomst van een persoon.

Het Latijnse bijvoeglijk naamwoord "glabellus" is de verkleiningsvorm van "glaber", ('glad','kaal','zonder haar'). Glabellus betekent zelf ook 'glad' of 'zonder haar'. De vorm glabella is de zelfstandig gebruikte vrouwelijk vorm van het bijvoeglijk naamwoord. Het bijvoeglijk naamwoord "glabellus" komt voorts in het (klassieke) Latijn voor bij de berberse prozaschrijver Lucius Apuleius Madaurensis uit de tweede eeuw na Christus. Hij verwijst naar de/een onbehaarde vrouwelijke schaamstreek als "glabellum feminae" of "glabellum feminal" (feminal = vrouwelijke schaamstreek). 


</doc>
<doc id="1708775" url="https://nl.wikipedia.org/wiki?curid=1708775" title="Stichting Papageno">
Stichting Papageno

Stichting Papageno is een Nederlandse stichting die opvoeders van kinderen met autisme wil ondersteunen met hun problemen. Aaltje van Zweden, echtgenote van de dirigent Jaap van Zweden en Marijke Foudraine hebben de stichting Papageno in 1997 opgericht. Het echtpaar Van Zweden heeft een autistische zoon. Ongeveer een op de honderd kinderen in Nederland heeft een stoornis in het ‘autistisch spectrum’: klassiek autisme, asperger of PDD-NOS. Over de behandeling van autisme, waaronder de bezigheidstherapie, zijn verschillende opvattingen. 

De Stichting Papageno laat iedereen kennis te nemen van de, onder andere, uit het buitenland afkomstige methoden ter verlichting van het autisme. De stichting wil samen met deze instellingen trainingen opzetten om ouders, verzorgers en begeleiders de mogelijkheid te bieden een keuze te maken uit die verschillende methodes. Een van die methodes is dat autistische kinderen door middel van muziek hun belevingswereld anders gaan meemaken. De stichting is gevestigd in Laren. Daar is in 2014/2015 op initiatief van Jaap en Aaltje van Zweden het Papageno Huis gevestigd in de voormalige Villa Dennenhorst. Hierin zijn twaalf appartementen, een gemeenschappelijke woonkamer, een theaterzaaltje, een petit restaurant, dat voor iedereen, dus ook mensen buiten het Papageno Huis toegankelijk is en een grote speelruimte voor muziek- en sportactiviteiten gebouwd. Dit huis, dat op 26 augustus 2015 officieel is geopend door Koningin Maxima is bedoeld om mensen met autisme te integreren in de maatschappij. Er worden verschillende activiteiten georganiseerd in het huis, zoals een kookcursus en verschillende workshops. Ook kunnen er concerten en andere voorstellingen worden gegeven in het theaterzaaltje van het huis en is er een wekelijkse disco. 

De stichting is genoemd naar Papageno, een figuur uit Die Zauberflöte van Mozart.



</doc>
<doc id="1708797" url="https://nl.wikipedia.org/wiki?curid=1708797" title="Cadmiumsulfide">
Cadmiumsulfide

Cadmiumsulfide is het sulfide van cadmium, met als brutoformule CdS. De stof komt voor als lichtgele of oranje kristallen of als een geel tot bruin kristallijn poeder. De stof is zeer slecht oplosbaar in water. Vanwege de intense kleur van de verbinding wordt zij gebruikt als pigment (cadmiumgeel).

Cadmiumsulfide komt in de natuur voor onder de vorm van twee mineralen: het kubische hawleyiet en het hexagonale greenockiet.

Cadmiumsulfide kan worden bereid door een neerslagreactie van oplosbare cadmiumzouten en het sulfide-ion (bijvoorbeeld via een waterstofsulfide-oplossing in water).

Op industriële schaal wordt cadmiumsulfide geproduceerd als dunne films om te gebruiken in onder andere LDR's. Hierbij wordt gebruikgemaakt van de hydrolyse van thio-ureum als bron van waterstofsulfide-ionen en een oplossing van een ammoniumzout of ammoniak, om als buffer te dienen. De reacties verlopen als volgt:

Het voordeel van deze manier van werken is dat de sulfide-ionen enerzijds gelijkmatig in de hele oplossing ontstaan in plaats van lokaal in een zeer grote overmaat aanwezig te zijn, en anderzijds langzaam vrijkomen waardoor de totale concentratie laag blijft en de neerslagreactie gelijkmatig verloopt.

Cadmiumsulfide is een halfgeleider, met een band gap van 2,42 eV, en kent een groot aantal toepassingen in allerhande lichtdetectoren.

De stof is wordt ook gebruikt als anorganisch cadmiumpigment, echter na stabilisatie met onder andere cadmiumtelluride en kwik(II)sulfide. Cadmium(II)sulfide geeft een oranje tot gele kleur af, en wordt daarom ook "cadmiumgeel" genoemd.

Er is wel gesuggereerd dat al duizenden jaren het natuurlijke mineraal greenockiet vermalen is voor het verwerven van een gele kleur maar het is in feite in nog geen enkel voorwerp door onderzoek aangetoond.

In 1817 werd het pigment cadmiumgeel bij toeval ontdekt door de chemicus Friedrich Stromeyer. Hem was door het bestuur van de stad Hildesheim verzocht te onderzoeken of de apotheken van die plaats als huidzalf in plaats van zinkoxide zinkcarbonaat verkochten. Om dat te testen verhitte Stromeyer de zalf, wat een zinkcarbonaat in het witte zinkoxide zou moeten veranderen. In plaats daarvan ontstond een substantie met een gele kleur. Dat zou kunnen duiden op een verontreiniging met lood maar de aanwezigheid daarvan wist Stromeyer niet aan te tonen. Hij bezocht daarop de fabriek te Salzgitter die de stof aan de apothekers geleverd had, alwaar hij te horen kreeg dat ze opzettelijk zinkcarbonaat verkochten omdat bij pogingen zinkoxide te produceren steeds de ongewenste gele verkleuring optrad. Stromeyer ontdekte hierop dat de verontreiniging veroorzaakt werd door een nog onbekend element, cadmium.

De ontdekking van cadmium was van groot natuurkundig belang maar Stromeyer ontging ook de praktische waarde van het gele cadmiumsulfide niet: al in 1819 suggereerde hij dat het een belangrijke aanvulling zou kunnen zijn voor het palet van de kunstschilder. De stof was namelijk veel helderder dan het toen meest gebruikte gele pigment, Napelsgeel. Wegens de lastige productie duurde het echter geruime tijd voordat cadmiumsulfide ook werkelijk in de schilderkunst kon worden ingezet. Pas in 1835 duikt het voor het eerst in de catalogi van pigmenthandelaren op. Eerst in de jaren veertig van de negentiende eeuw is er een wat grotere industriële productie. Het pigment had in het begin een vrij slechte reputatie omdat het onder invloed van luchtverontreiniging omgezet werd in het kleurloze cadmiumsulfaat en de kleur zo "verkalkte". Toen later olieverf steeds meer industrieel geproduceerd werd in plaats van zelf gewreven door de schilder, verdwenen deze problemen goeddeels doordat de pigmentkorrels gelijkmatiger door olie beschermd werden. Een andere bedreiging van de stabiliteit werd gevormd door allerlei slecht gecontroleerde productiemethoden waardoor het eindproduct wel 20% vrij zwavel kon bevatten of 30% cadmiumoxalaat. Het zwavel kon makkelijk reageren met loodwit met een snelle verdonkering tot gevolg. In de negentiende eeuw werd het pigment soms verkocht onder allerlei fantasienamen zoals aurorageel, briljantgeel, Mutriegeel en oriëntgeel. Omgekeerd gebeurde het dat allerlei goedkopere gele pigmenten onder de naam cadmiumgeel werden aangeboden. Een geelgroene tubekleur die als "cadmiumgroen" op de markt gebracht wordt, is een mengsel van cadmiumgeel met vert émeraude.

Gedurende de twintigste eeuw werd het pigment steeds populairder, ondanks de vrij hoge prijs. De kinderziekten uit de negentiende eeuw werden overwonnen zodat de zuiverheid en daarmee de stabiliteit van het product gegarandeerd kon worden. Goede even stabiele alternatieven waren er niet. De industriële toepassing als pigment werd sterk vergroot doordat het ook plastics kon kleuren. In de eenentwintigste eeuw begon men zich echter in toenemende mate zorgen te maken over de giftigheid.

Cadmiumgeel is in de "Colour Index" het PY 37. Het is op zich redelijk lichtecht maar gevoelig voor zwaveldioxide in de lucht. Ook kan zich onder inwerking van vocht en licht cadmiumcarbonaat vormen. Wat onder de naam "cadmiumgeel" verkocht wordt, is een variant met veel grotere pigmentkorrels wat de kleur naar het oranje doet zwemen maar de lichtechtheid vergroot. Het gelere maar minder kleurechte pigment, met kleine korrels, wordt wel als "cadmiumgeel citroen" aangeduid; daarin kan zich ook een component aan cadmiumcarbonaat bevinden. Cadmiumgeel kan reageren met verbindingen van koper en/of arsenicum, vooral Veronesegroen; die worden tegenwoordig echter niet meer gebruikt. Het is gevoelig voor de inwerking van zuren. Hoewel kalkbestendig is het daarom minder geschikt voor fresco. Cadmiumgeel is sterk dekkend. Het is zeer hittebestendig. Het kleurend vermogen is matig. De prijs is hoog. Ook al is de stof in olieverf verwerkt, dan blijft de giftigheid een probleem: de stof kan via de huid opgenomen worden en al een minieme absorptie kan leiden tot orgaanschade. Penselen en kwasten moeten daarom niet met de vingers gereinigd worden. Verffabrikanten waarschuwen ervoor het pigment met de airbrush aan te brengen. Een Zweeds verzoek het gebruik in kunstschildersverven helemaal te verbieden, overigens met als hoofdargument de milieuvervuiling, werd op 28 oktober 2015 door de Europese Unie afgewezen. Goedkopere organische vervangers zijn intenser, veel minder giftig en tegenwoordig minstens even lichtecht maar minder dekkend.

De stof ontleedt bij verhitting met vorming van giftige dampen, onder andere zwaveloxiden. Cadmiumsulfide reageert met sterk oxiderende stoffen. Ze reageert tevens met zuren, waardoor het giftig waterstofsulfide vrijkomt. Een voorbeeldreactie is die met zoutzuur:

Bij langdurige of herhaalde blootstelling boven de drempelwaarde (0,002 mg/m³) kunnen er effecten op de nieren, de longen en het beenweefsel optreden, met als gevolg een verstoorde nierwerking, longaandoeningen en beenderzwakte. De stof is kankerverwekkend bij de mens.


</doc>
<doc id="1709025" url="https://nl.wikipedia.org/wiki?curid=1709025" title="Dichloormethylsilaan">
Dichloormethylsilaan

Dichloormethylsilaan is een organische siliciumverbinding met als brutoformule CHClSi. De stof komt voor als een kleurloze vloeistof met een scherpe geur, die hevig reageert met water. Het is een tussenstof in de productie van silicone en andere organische siliciumverbindingen.

Dichloormethylsilaan wordt bereid uit een hydrosilylering van alkenen en alkynen.

Bij contact met een heet oppervlak of met een vlam ontleedt deze stof, onder vorming van giftige en corrosieve dampen, onder andere zoutzuur en fosgeen. Ze ontleedt bij contact met basen en vormt daarbij het brandbare en ontplofbare waterstofgas. Dichloormethylsilaan reageert hevig met oxiderende stoffen. Dichloormethylsilaan reageert hevig met water, met vorming van waterstofchloride. De stof is zeer reactief in aanwezigheid van kaliumpermanganaat, lood(II)oxide, koper(II)oxide of zilveroxide, waardoor brand- en ontploffingsgevaar ontstaan. Ze tast vele metalen aan in aanwezigheid van water of vocht.

Dichloormethylsilaan is corrosief voor de ogen, de huid en de luchtwegen. Inademing van deze stof kan longoedeem veroorzaken. Langdurige of herhaalde blootstelling kan de dood veroorzaken.


</doc>
<doc id="1709193" url="https://nl.wikipedia.org/wiki?curid=1709193" title="Strontiumchromaat">
Strontiumchromaat

Strontiumchromaat is het chromaat van strontium, met als brutoformule SrCrO. De stof komt voor als een geel kristallijn poeder, dat slecht oplosbaar is in water. Veelgebruikte synoniemen voor de stof zijn Deep Lemon Yellow en Strontium Yellow, vanwege de gele kleur.

Strontiumchromaat kan bereid worden uit de neerslagreactie van strontiumchloride en kaliumchromaat:

De stof is een sterk oxidatiemiddel en reageert met brandbare en reducerende stoffen.

De stof is irriterend voor de ogen, de huid en de luchtwegen.

Bij langdurige of herhaalde blootstelling boven de drempelwaarde van 0,0005 mg/m³ kunnen er effecten op de luchtwegen (astma en perforatie van het neustussenschot) en de nieren optreden, met als gevolg een verstoorde werking. Strontiumchromaat is kankerverwekkend bij de mens.



</doc>
<doc id="1709244" url="https://nl.wikipedia.org/wiki?curid=1709244" title="Isopropylchloorformiaat">
Isopropylchloorformiaat

Isopropylchloorformiaat is een organische verbinding met als brutoformule CHClO. De stof komt voor als een kleurloze vloeistof met een scherpe geur, die traag reageert met water. De stof wordt, net als veel andere chloorformiaten, gebruikt voor de synthese van beschermde aminozuren.

De stof ontleedt bij verbranding, met vorming van giftige en corrosieve dampen, onder andere waterstofchloride en fosgeen. Isopropylchloorformiaat reageert met sterk oxiderende stoffen. Ze reageert traag met water, met vorming van alcohol en waterstofchloride.

Isopropylchloorformiaat is corrosief voor de ogen, de huid en de luchtwegen. Inademing van de dampen kan longoedeem veroorzaken.


</doc>
<doc id="1709478" url="https://nl.wikipedia.org/wiki?curid=1709478" title="International Klein Blue">
International Klein Blue

De Franse schilder Yves Klein (1928-1962) heeft zijn ultramarijnpigment internationaal gepatenteerd als International Klein Blue of IKB.
De schilder vond deze door hem gepatenteerde kleur (of verf) uit toen hij experimenteerde met ultramarijnblauw pigment en een speciaal fixatief, polyvinylacetaat, toen bekend als Rhodopas. Dat brak, in tegenstelling tot de gewone fixatieven, de glans (diepte) van de kleur niet af. Voor Klein zelf was de beeldende gevoeligheid van dit blauw zo intens dat hij het over de wereld wilde verspreiden.

Anders dan bij de gebruikelijke blauwe verf waarin de fixeervloeistof, het medium waarin de gekleurde deeltjes gevangenzitten, voor het oog een reflectie geeft die afbreuk doet aan het effect dat bij gemalen pigment sterker, want minder glanzend, is, heeft IKB met name op driedimensionale objecten voor het menselijk oog een korrelige of donzige verschijningsvorm. Er is absoluut geen sprake van weerschijn of glans. De met IKB beschilderde objecten lijken bepoederd of zeer fijn gesinterd. 

Op schildersdoek is de kleur minder opvallend. Ze werd door Yves Klein dan ook op reliëf gebruikt, bijvoorbeeld in het Musiktheater im Revier in Gelsenkirchen. 



</doc>
<doc id="1709499" url="https://nl.wikipedia.org/wiki?curid=1709499" title="Benzeen-1,4-diaminedihydrochloride">
Benzeen-1,4-diaminedihydrochloride

Benzeen-1,4-diaminedihydrochloride is een aromatisch ammoniumzout met als brutoformule CHN · 2 HCl. De stof komt voor als witte tot lichtrode kristallen, die zeer goed oplosbaar zijn in water.

De stof ontleedt bij verhitting, met vorming van giftige en corrosieve dampen, onder andere stikstofoxiden en waterstofchloride.

De stof is irriterend voor de ogen. De stof kan effecten hebben op het bloed en de nieren, met als gevolg de vorming van methemoglobine en een verstoorde werking van de nieren.

Herhaald of langdurig contact kan de huid gevoelig maken en zelfs een huidontsteking veroorzaken. Langdurige inademing kan astma veroorzaken.



</doc>
<doc id="1709866" url="https://nl.wikipedia.org/wiki?curid=1709866" title="Kaakklachten">
Kaakklachten

Kaakklachten zijn klachten die te maken hebben met het niet goed functioneren van de kaken, met name de kauwspieren en het kaakgewricht. Pijnklachten betreffen meestal de kauwspieren, ook wel myogene kaakpijn genoemd, maar de pijn kan zich ook voordoen in het kaakgewricht en wordt dan door de tandarts geduid als artrogene temporomandibulaire pijn. Stoornissen in het kaakgewricht uiten zich als kaakgewrichtsgeluiden of problemen met het bewegen van de onderkaak. Kaakgewrichtsgeluiden kunnen veroorzaakt worden door een anterior of posterior verplaatste discus articularis (ADD of PDD) of door hypermobiliteit van het kaakkopje. Kaakklachten worden door medici vaak aangeduid met de term temporomandibulaire disfunctie (afgekort tot TMD) of de synonieme term craniomandibulaire disfunctie (afgekort tot CMD). Kaakklachten kunnen het dagelijkse functioneren danig beïnvloeden. In welke mate dat het geval is, is afhankelijk van veel factoren en vooral individueel bepaald.

Volgens de huidige inzichten bestaat er niet een enkele oorzaak voor het ontstaan en instand blijven van kaakklachten maar is er vaak sprake van een combinatie van meerdere factoren. Bij sommige patiënten kunnen traumata of verkeerde mondgewoontes (bijvoorbeeld klemmen van de kaken of tandenknarsen) voor overbelasting zorgen van het gewricht of de kauwspieren. Ook een voorkeurshouding bij het slapen, steeds op dezelfde zij, kan een oorzaak zijn. Daarnaast kunnen psychologische stress en persoonskenmerken een belangrijke rol spelen.

De behandelingsmogelijkheden die de tandarts een patiënt met kaakklachten kan bieden, bestaan uit counseling, eenvoudige medicamenteuze therapie, opbeetplaattherapie en fysiotherapeutische handelingen. De tandarts zal inschatten in hoeverre deze behandelingsmogelijkheden voldoende zullen zijn om de klachten te verhelpen. De keuze om te behandelen wordt vooral bepaald door het al dan niet aanwezig zijn van een pijnklacht. Pijnvrije kaakgewrichtsgeluiden die als hinderlijk worden ervaren kunnen in principe na enige counseling verder onbehandeld blijven. Knappende kaakgewrichtsgeluiden, hypermobiele kaakgewrichten waarbij de mond open blijft staan en temporomandibulaire pijnen die in rust of tijdens functie aanwezig zijn, vormen de belangrijkste uitgangspunten voor behandeling. Het toepassen van onherroepelijke behandelingen, zoals chirurgische of orthodontische behandelingen of occlusaal inslijpen, wordt sterk ontraden. Terwijl voor de effectiviteit van deze behandelingen geen wetenschappelijk bewijs bestaat, wordt hiermee onherstelbare schade aan de diverse weefsels toegebracht. Een behandelaar zal zich ook hoeden voor behandelingen die op een later tijdstip permanente veranderingen in de occlusie teweeg kunnen brengen. Als voorbeeld kan worden genoemd de zogenaamde 'nociceptive trigeminal inhibition'-splint (NTI-splint). Bij het geregeld dragen van dit plaatje dat van hoektand tot hoektand loopt, kunnen voortanden het kaakbot worden ingedrukt terwijl de kiezen kunnen uitgroeien.

In bepaalde gevallen wordt door de tandarts voor aanvullende diagnostiek of behandeling naar een andere discipline of specialist verwezen. Dit kan een tandarts-kinesioloog of tandarts-gnatholoog zijn, een kaakchirurg, orofaciaal fysiotherapeut of een psycholoog. Het hangt van de oorzaak van de klacht af welke discipline het meest aangewezen is. Recente wetenschappelijke publicaties wijzen overigens uit dat er weinig verschil in effectiviteit bestaat tussen de verschillende behandelingsvormen.

Tandheelkundige disciplines die zich met kaakklachten bezighouden zijn orale kinesiologie en de gnathologie.


</doc>
<doc id="1709869" url="https://nl.wikipedia.org/wiki?curid=1709869" title="Orale kinesiologie">
Orale kinesiologie

De orale kinesiologie is de tandheelkundige discipline die zich bezighoudt met de normale en verstoorde bewegingsfuncties van het kauwstelsel. De voornaamste klinisch tandheelkundige problemen die deel uitmaken van de orale kinesiologie zijn kaakklachten (voornamelijk pijn in de kaken, kaakgewrichtsgeluiden en moeite met bewegen van de onderkaak), tandenknarsen, klemmen van de kaken en gebitsslijtage. Door deze klinische problemen onder één noemer te brengen wordt recht gedaan aan het feit dat het hier geen geïsoleerde klinische problemen betreft, maar problemen die een grote onderlinge samenhang vertonen. Immers, klachten van het kauwstelsel kunnen het gevolg zijn van orale bewegingsstoornissen zoals klemmen en knarsen, en deze schadelijke mondgewoontes kunnen ook aanleiding zijn tot overmatige gebitsslijtage.

De parttime MSc-opleiding (drie dagen per week), die officieel is erkend door de Universiteit van Amsterdam en wordt aanbevolen door de Nederlandse Vereniging voor Gnathologie en Prothetische Tandheelkunde, leidt tandartsen op tot tandarts-gnatholoog / -kinesioloog. Tijdens het klinische deel van de opleiding, dat ongeveer de helft van de opleidingsduur betreft, komen de diagnostiek en behandeling van de drie probleemgebieden uitgebreid aan bod, met inbegrip van het restauratieve herstel van uitgebreide gebitsslijtage. De verschillende aspecten van het wetenschapsgebied van de Orale Kinesiologie en de principes van ‘evidence-based dentistry’ worden uitgebreid behandeld in kleine werkgroepen, die deel uitmaken van het theoretische gedeelte van de opleiding. Bovendien omhelst de opleiding het leveren van een bijdrage aan een wetenschappelijk onderzoeksproject. De opleiding wordt gegeven aan het Academisch Centrum Tandheelkunde Amsterdam


</doc>
<doc id="1710052" url="https://nl.wikipedia.org/wiki?curid=1710052" title="Compressie (geneeskunde)">
Compressie (geneeskunde)

In de geneeskunde spreekt men van compressie als er structuren in het lichaam worden samengedrukt. Dit gebeurt meestal door gezwellen.

Voorbeelden zijn hersentumoren die overige hersendelen comprimeren (wegdrukken) en daardoor uitval van hersenfuncties of epilepsie veroorzaken. Een ander voorbeeld is alvleesklierkanker die de galweg ("ductus choledochus") comprimeert (samenknijpt) waardoor deze gaat stuwen (blokkeert) en er geelzucht ontstaat.

Een fysiologische compressie is die van de aderen in de benen. Door de samentrekking van de spieren daar worden de aderen samengedrukt. Doordat deze kleppen bevatten wordt de bloedstroom omhoog richting het hart bevorderd.

De term compressie wordt ook gebruikt voor het strak verbinden van wonden om druk uit te oefenen: compressieverband of kortweg kompres.

Compressie wordt uitwendig bewust toegepast bij de meting van de bloeddruk.


</doc>
<doc id="1711320" url="https://nl.wikipedia.org/wiki?curid=1711320" title="Adam von Bodenstein">
Adam von Bodenstein

Adam van Bodenstein (Karlstadt, 1528 - 1577) was een Zwitsers alchemist en arts. 

Zijn vader, Andreas Bodenstein, was een theoloog. 

Von Bodenstein ondernam samen met Gerhard Dorn, Johannes Oporinus en Michael Toxites de vertaling van de werken van Paracelsus. Von Bodenstein vertaalde de volgende Duitse teksten naar het Latijn:



</doc>
<doc id="1711408" url="https://nl.wikipedia.org/wiki?curid=1711408" title="Mina Caputo">
Mina Caputo

Mina Caputo (Hartstown, 4 december 1973), geboren als Keith Caputo, is een Amerikaans rockzangeres. Ze is zangeres van de New Yorkse metalband Life of Agony, maar heeft ook diverse solo-albums uitgebracht.

Caputo richtte in 1989 de band "Life of Agony" op, samen met haar neef, gitarist Joey Z. Ze kregen een platencontact bij "Roadrunner Records" en brachten in 1993 hun debuutalbum "River Runs Red" uit. Al vrij snel na het uitbrengen van hun derde album in 1997 besloot Caputo dat haar hart niet meer bij de band lag en verliet de band. Caputo richtte in 1998 de band "Absolute Bloom" op, maar deze band was geen lang leven beschoren en werd binnen een jaar weer opgeheven.

In 2003 was Caputo betrokken bij de reünie van de Braziliaanse band Freax, die tien jaar daarvoor uiteen was gegaan. De band bracht in dat jaar een album uit, eveneens "Freax" genaamd.

Caputo bracht twee soloalbums uit.

In januari 2003 trad Life of Agony weer op en deed twee uitverkochte concerten in de originele bezetting. Deze reünie resulteerde in nog meer optredens op onder meer enkele Europese festivals. Ook werd in 2005 - voor het eerst sinds 1997 - weer een album opgenomen, "Broken Valley".

In mei 2006 bracht Caputo haar derde soloalbum uit, "Hearts Blood On Your Dawn". Dit album was alleen verkrijgbaar als download op iTunes, via haar eigen website en tijdens haar liveoptredens. In 2007 kwam Caputo's vierde soloalbum uit, "A Fondness For Hometown Stars", met als gastmuzikanten onder meer Flea van de Red Hot Chili Peppers. Die zomer trad Caputo onder meer op op het Lowlandsfestival. In 2008 toerde Caputo met een band bestaande uit Nederlandse musici (The Sad Eyed Ladies), Ryan Oldcastle en Reindert Oldenburger (gitaar), Axel van Oort (bas) en Jochem van Rooijen (drums). In 2007 werkte Caputo ook mee aan een single "What Have You Done" van Within Temptation.

In juli 2011 maakte Caputo bekend van geslacht te willen veranderen. Caputo begon in blogberichten aan zichzelf te refereren als 'zij' en overwoog een geslachtsoperatie. 









</doc>
<doc id="1711443" url="https://nl.wikipedia.org/wiki?curid=1711443" title="Glossitis rhombica mediana">
Glossitis rhombica mediana

Glossitis rhombica mediana is een aandoening aan de tong. De aandoening wordt gekenmerkt door een rood, soms iets verheven en gelobd ruitvormig aspect van het tongslijmvlies. Dit wordt vermoedelijk veroorzaakt door Candida albicans (een erythemateuze vorm van candidose). Meestal geeft de afwijking geen klachten. Eventuele behandeling bij klachten bestaat uit stoppen met roken en een lokaal antischimmelmiddel. Deze geven meestal binnen enkele weken verbetering.


</doc>
<doc id="1712063" url="https://nl.wikipedia.org/wiki?curid=1712063" title="Xanthomonas populi">
Xanthomonas populi

Xanthomonas populi is een gram-negatieve, eivormige bacterie die behoort tot de familie Xanthomonadaceae. "Xanthomonas populi" veroorzaakt bacteriekanker bij populier en wordt verspreid door regendruppels en insecten. De bacterie dringt binnen via wondjes.


</doc>
<doc id="1712072" url="https://nl.wikipedia.org/wiki?curid=1712072" title="2,2'-dichloorethylether">
2,2'-dichloorethylether

2,2'-dichloorethylether is een organische verbinding met als brutoformule CHClO. Het is een zeer toxische heldere, kleurloze vloeistof met een kenmerkende geur, die ontleedt in water.

2,2'-dichloorethylether wordt gebruikt als tussenstof bij het maken van pesticiden. Handelsnamen van de stof zijn "DCEE" en "Chlorex". Soms wordt het aangewend als oplos- en schoonmaakmiddel.

De stof kan ontplofbare peroxiden vormen bij blootstelling aan lucht en licht. De stof ontleedt bij verbranding of bij contact met water, met vorming van giftige dampen, onder andere waterstofchloride. Reageert hevig met sterk oxiderende stoffen, chloorsulfonzuur en oleum. De structuur van de verbinding lijkt erg op die van mosterdgas, de aanwezigheid van het zuurstofatoom in plaats van het zwavelatoom in mosterdgas maakt de stof iets minder reactief.

De stof is irriterend voor de ogen en de luchtwegen. Inademing van de damp kan longoedeem veroorzaken en blootstelling ver boven de toegestane grenzen kan de dood veroorzaken. De structurele gelijkenis met mosterdgas komt ook terug in de gezondheidsrisico's van DCEE. Ondanks de "iets" lagere reactieviteit ten opzichte van mosterdgas is DCEE nog steeds een zeer gevaarlijke verbinding


</doc>
<doc id="1712652" url="https://nl.wikipedia.org/wiki?curid=1712652" title="Tetrakaliumpyrofosfaat">
Tetrakaliumpyrofosfaat

Tetrakaliumpyrofosfaat, ook bekend als kaliumdifosfaat of TKPP, is een kaliumzout van pyrofosforzuur, met als brutoformule KPO. De stof komt voor als witte kristallen of als een wit hygroscopisch poeder, dat zeer goed oplosbaar is in water.

Tetrakaliumpyrofosfaat wordt gebruikt als industrieel en huishoudelijk ontsmettingsmiddel. De stof is tevens een dispersie-reagens voor keramiek, klei, latex en verschillende pigmenten.

In de scheikunde wordt het gebruikt als buffer en als stabilisator voor waterstofperoxide.

De oplossing in water is een matig sterke base en ze reageert dus met sterke zuren.

De stof is corrosief voor de ogen, de huid en de luchtwegen. Inademing van de aerosol kan longoedeem veroorzaken


</doc>
<doc id="1712690" url="https://nl.wikipedia.org/wiki?curid=1712690" title="Fenylazijnzuur">
Fenylazijnzuur

Fenylazijnzuur, fenylethaanzuur of PAA (uit het Engels: "Phenylacetic Acid") is een organische verbinding met als brutoformule CHO. Het is een kleurloze vloeistof met een karakteristieke zoete geur, die onoplosbaar is in water.

Fenylazijnzuur komt veresterd voor in bepaalde auxines (plantenhormonen), afkomstig van fruit. Het is tevens een oxidatieproduct van fenylethylamine, een lichaamseigen stof bij mensen en andere organismen.

Fenylazijnzuur kan bereid worden door een hydrolyse van benzylcyanide:

De stof is tevens te verkrijgen door een reeks van additiereacties met azijnzuurderivaten en vrije radicalen op benzylchloride of tolueen.

Fenylazijnzuur wordt voornamelijk gebruikt in de parfumindustrie, waar het in lage concentraties een zoete, honingachtige geur voortbrengt. Het wordt ook gebruikt bij de productie van penicilline G.



</doc>
<doc id="1712715" url="https://nl.wikipedia.org/wiki?curid=1712715" title="Haptoglobine">
Haptoglobine

Haptoglobine is een eiwit dat wordt gevormd in de lever en dat betrokken is bij de afbraak van rode bloedcellen. Rode bloedcellen bevatten hemoglobine dat zorgt voor het transport van zuurstof door het lichaam. Als de rode bloedcellen kapot gaan dan komt het hemoglobine vrij. Vervolgens gaat haptoglobine vast zitten aan het hemoglobine en transporteert het naar de lever. In de lever wordt het haptoglobine-hemoglobine complex afgebroken en via de gal uitgescheiden. Zodra er hemoglobine vrijkomt uit de rode bloedcellen dan bindt haptoglobine er direct aan en neemt de haptoglobine concentratie in het bloed af.

Een arts vraagt een haptoglobine test aan als hij vermoedt dat de bloedarmoede (anemie) bij een patiënt komt door afbraak of beschadiging van rode bloedcellen. Als rode bloedcellen in de bloedvaten worden afgebroken dan wordt dit hemolyse genoemd. Echter, haptoglobine wordt meestal niet als eerste aangevraagd bij onderzoek naar een anemie, omdat er vele andere testen zijn die de oorzaak van de anemie kunnen aangeven.

Haptoglobine kan ook in verhoogde concentratie voorkomen in het bloed. Hieraan wordt door de arts in het algemeen geen waarde gehecht. Haptoglobine is namelijk ook een acute fase-eiwit, deze eiwitten zijn verhoogd onder infectieuze omstandigheden.



</doc>
<doc id="1712755" url="https://nl.wikipedia.org/wiki?curid=1712755" title="Fenylaceton">
Fenylaceton

Fenylaceton is een organische verbinding met als brutoformule CHO. De stof is in oudere teksten ook bekend als BMK (= BenzylMethylKeton). Het is een kleurloze, viskeuze vloeistof met een zeer sterke en indringende geur. De stof is onoplosbaar in water.

Er bestaan heel wat methoden om fenylaceton te bereiden. Een eenvoudige bereidingswijze is de Friedel-Craftsalkylering van benzeen met chlooraceton:

Andere manieren om de stof te synthetiseren zijn:

Fenylaceton wordt voornamelijk gebruikt bij de productie van methamfetamine en amfetamine.


</doc>
<doc id="1712792" url="https://nl.wikipedia.org/wiki?curid=1712792" title="Broompentafluoride">
Broompentafluoride

Broompentafluoride is een extreem reactieve interhalogeenverbinding van fluor en broom, met als brutoformule BrF. Het is een kleurloze tot lichtgele, rokerige vloeistof met een scherpe geur, die hevig reageert met water. Het is een sterke oxidator en een sterk fluoreringsreagens.

Broompentafluoride werd voor het eerst bereid in 1930 door middel van een disproportioneringsreactie van broomfluoride. Het nadeel aan deze methode is dat er, naast de gewenste stof, ook dibroom wordt gevormd en daardoor de rendabiliteit van de reactie omlaag wordt gehaald.

Een bereiding met een hoger rendement is de reactie tussen moleculair broom en fluor bij een temperatuur van 150°C:

Voor de bereiding van kleinere hoeveelheden kan volgende synthese worden aangewend:

Broompentafluoride is zo reactief dat het zuurstof uit silicaten vrijmaakt. Het wordt gebruikt in de analyse van de zuurstofisotoopverhoudingen in geologische materialen, zoals klei. Het kan in nikkel bewaard worden, omdat dit metaal een beschermende fluoridelaag ontwikkelt.

De stof ontleedt bij verhitting boven 460°C en bij contact met zuren of zure dampen, met vorming van zeer giftige dampen, zoals waterstoffluoride en waterstofbromide. Ze reageert hevig met:


De stof is corrosief voor de ogen, de huid en de luchtwegen. Inademing van de damp of de aerosol kan longoedeem veroorzaken. Blootstelling boven de drempelwaarde van 0,1 ppm (0,72 mg/m³) kan de dood veroorzaken.



</doc>
<doc id="1712911" url="https://nl.wikipedia.org/wiki?curid=1712911" title="Alfa-naftylthio-ureum">
Alfa-naftylthio-ureum

Alfa-naftylthio-ureum of ANTU (afgeleid uit het Engels: "Alpha-Naphthylthiourea") is een organische verbinding met als brutoformule CHNS. De stof komt voor als een wit, reukloos kristallijn poeder, dat onoplosbaar is in water. Het technisch product is een blauw-grijs poeder en bevat veelal onzuiverheden.

De stof wordt gebruikt als rodenticide, vooral ter bestrijding van de bruine rat. De stof wekt namelijk longoedeem op bij de soort. Het opvallende is dat ze minder toxisch is voor andere rattensoorten. Handelsnamen van de stof zijn "Anturate, Bantu, Dirax, Kill Kantz, Krysid, Rattrack" en "Rat-tu".

De stof ontleedt bij verhitting, met vorming van giftige gassen en giftige dampen, onder andere stikstofoxiden, zwaveloxiden en koolstofmonoxide. Ze reageert met sterk oxiderende stoffen, zoals zilvernitraat, waardoor brand- en ontploffingsgevaar ontstaat.

De stof is irriterend voor de ogen, de huid en de luchtwegen. Inademing van deze stof zou longoedeem kunnen veroorzaken (naar analogie met de bruine rat).


</doc>
<doc id="1713264" url="https://nl.wikipedia.org/wiki?curid=1713264" title="Mangaancyclopentadienyltricarbonyl">
Mangaancyclopentadienyltricarbonyl

Mangaancyclopentadienyltricarbonyl of MCT (uit het Engels: "Manganese Cyclopentadienyl Tricarbonyl") is een anorganische mangaanverbinding met als brutoformule CHMnO. De stof komt voor als heldere, gele kristallen, die slecht oplosbaar zijn in water. MCT sublimeert rond 76°C.

Net zoals het analoge methylcyclopentadienylmangaantricarbonyl wordt mangaancyclopentadienyltricarbonyl toegevoegd aan benzine als antiklopmiddel.

De stof ontleedt bij verhitting, met vorming van giftige en corrosieve dampen.

De stof is irriterend voor de huid. Ze kan effecten hebben op de longen en het zenuwstelsel, met als gevolg respectievelijk longoedeem en stuiptrekkingen. De drempelwaarde voor MCT bedraagt 0,1 mg/m³.


</doc>
<doc id="1713387" url="https://nl.wikipedia.org/wiki?curid=1713387" title="Arthur Dee">
Arthur Dee

Arthur Dee (Mortlake, 13 juli 1579 - Norwich, september 1651), de oudste zoon van Dr John Dee, was een arts en alchemistisch schrijver.

Arthur Dee was de oudste zoon van John Dee en diens tweede vrouw, Jane, de dochter van Bartholomeus Fromond van East Cheam in Surrey. Hij vergezelde zijn vader op reizen door Duitsland, Polen en Bohemen. Na zijn terugkeer naar Engeland studeerde hij vanaf 3 mei 1592 aan de Westminster School, en volgde lessen bij Grant en Camden. Vervolgens studeerde hij in Oxford, maar behaalde geen diploma. 

Hij vestigde zich in Londen met de bedoeling praktiserend arts te worden. Aan de ingang van zijn huis hing een lijst met geneesmiddelen die volgens hem ongetwijfeld tal van ziekten konden genezen. De censors van het College van Artsen dagvaardden hem, maar het is niet geweten hoe dat afliep. Dee verhuisde naar Manchester en trouwde daar met Isabella, dochter van vrederechter Edward Prestwych. 

Op aanbeveling van Jacobus I werd hij benoemd tot een van de artsen van tsaar Michaël I van Rusland. Hij bleef ongeveer veertien jaar in Rusland. Daar schreef hij zijn "Fasciculus Chemicus", een verzameling van geschriften over alchemie.

Na de dood van zijn vrouw keerde hij 1637 terug naar Engeland. Dee werd lijfarts van koning Karel I. Na zijn actieve carrière verbleef hij in Norwich, waar hij een vriend werd van Sir Thomas Browne. Arthur Dee overleed in oktober 1651 in Norwich en werd begraven in de kerk van St. George, Tomblands, aldaar. Hij liet zeven zonen en zes dochters na. Zijn relatie met Browne is weinig onderzocht, maar na zijn dood erfde Browne het merendeel van de alchemistische manuscripten en boeken die Arthur Dee had nagelaten.



</doc>
<doc id="1713857" url="https://nl.wikipedia.org/wiki?curid=1713857" title="Uvulopalatofaryngoplastiek">
Uvulopalatofaryngoplastiek

Uvulopalatofaryngoplastiek of uvulopalatofaryngoplastie (doorgaans afgekort als "UPPP") is een chirurgische ingreep binnen de otorinolaryngologie waarbij weefsels uit de keel worden verwijderd. Het gaat daarbij in het bijzonder om een of meer van de volgende lichaamsdelen:


Uvulopalatofaryngoplastie wordt met name toegepast bij mensen die chronisch last hebben van snurkproblemen en/of een slaapapneu. Deze problemen worden in de regel veroorzaakt doordat zachte weefsels tijdens de slaap de luchtwegen blokkeren. Uvulopalatofaryngoplastie gebeurt in dit geval volgens het zogeheten Stanford-protocol: eerst wordt geprobeerd het probleem te verhelpen door minder ingrijpende orthognatische ingrepen - zoals het naar voren trekken van de tong en de boven- en onderkaak - toe te passen. Wanneer dit niet voldoende helpt, kan worden overgegaan tot het verwijderen van de zachte weefsels.

Uvulopalatofaryngoplastie blijkt vooral effectief wanneer het wordt gecombineerd met de eerstgenoemde ingreep, die ook wel bekend is als maxillomandibulaire osteotomie. Over het algemeen blijkt deze procedure redelijk goed te werken. Wanneer slechts één van beide ingrepen wordt toegepast, is het effect doorgaans gering. Met name mensen met ernstige obesitas hebben weinig baat bij uitsluitend een uvulopalatofaryngoplastische ingreep. Daarnaast is het gevaar van bijkomende complicaties, zoals bloeding, zwelling en problemen bij het slikken, in dit geval groter. 

In een enkel geval waarbij uitsluitend uvulopalatofaryngoplastie was toegepast bleek achteraf dat deze ingreep de ademhalingsproblemen in plaats van verholpen juist verergerd had.



</doc>
<doc id="1713916" url="https://nl.wikipedia.org/wiki?curid=1713916" title="Velofaryngeale disfunctie">
Velofaryngeale disfunctie

Velofaryngeale disfunctie (vaak afgekort als "VPI") is een defect aan het velofaryngeale mechanisme dat verantwoordelijk is voor de overdracht van geluidsenergie en luchtdruk in de mond en neus. Wanneer dit mechanisme afwijkingen vertoont wordt de nasofarynx meestal niet goed afgesloten van de farynx. Wanneer de afwijking meer in het bijzonder de spieren van het zachte gehemelte betreft, wordt specifiek gesproken van "velofaryngeale incompetentie". 

Velofaryngeale disfunctie kan een aangeboren afwijking zijn of door uitwendige factoren zijn veroorzaakt. De belangrijkste oorzaak van velofaryngeale disfunctie is een gespleten gehemelte. Andere oorzaken kunnen bijvoorbeeld neurogenetisch van aard zijn of het gevolg zijn van een tumor, een beroerte of dysartrie.

Mogelijke behandelingen zijn het verwijderen van zachte weefsels (zie ook uvulopalatofaryngoplastiek) of het kunstmatig in de nasofarynx aanbrengen van nieuw kraakbeen. 


</doc>
<doc id="1713955" url="https://nl.wikipedia.org/wiki?curid=1713955" title="Alveolaire klier">
Alveolaire klier

De alveolaire klieren worden als klieren onderscheiden van de tubulaire klieren doordat ze meer stoffen afscheiden (secretie) en een grotere vaatholte hebben. Verder hebben de meeste alveolaire klieren veel kleine zakvormige divertikels (alveolen). Soms wordt nog een verder onderscheid gemaakt tussen alveolaire klieren en exocriene klieren. Deze laatste produceren secretie in de vorm van een acinus.

De benaming "tubulo-alveolair" wordt gebruikt voor klieren en klierweefsels die beginnen als een buisvormige vertakking en uitmonden in een alveool. Voorbeelden van dergelijke klieren zijn de speekselklieren en de melkklier.


</doc>
<doc id="1714012" url="https://nl.wikipedia.org/wiki?curid=1714012" title="Acinus">
Acinus

De term acinus (Latijn voor "bes") wordt in de biologie gebruikt voor elke cluster van cellen met een framboos-achtige structuur. Dit zijn in het bijzonder de uiteinden van exocriene klieren, waarvan ook de secretie besachtig van structuur is. De term acinus wordt soms ook gebruikt om dat deel van de longen aan te duiden dat bestaat uit een terminale bronchiolus, alveolaire kanalen en alveolaire zakken die bestaan uit clusters van alveoli waar de gasuitwisseling met het bloed plaatsvindt.


</doc>
<doc id="1714019" url="https://nl.wikipedia.org/wiki?curid=1714019" title="Marleen Temmerman">
Marleen Temmerman

Marleen Irma Leopold Temmerman (Lokeren, 24 maart 1953) is een Belgische gynaecologe, hoogleraar en voormalig politica voor de sp.a.

Temmerman woonde van 1986 tot 1992 in Kenia. In 1994 was zij een van de stichtende leden van het International Center For Reproductive Health (ICRH).

Temmerman begon haar politieke carrière bij Agalev. In 2001 zat ze voor die partij even in de Lokerse gemeenteraad. In 2004 stapte ze over naar de sp.a. Vanaf de verkiezingen van 2007 was ze senator voor die partij. In die hoedanigheid was ze ook Senaatsvoorzitster van de commissie van buitenlandse aangelegenheden en defensie. In 2011 volgde ze Johan Vande Lanotte op als fractieleider in de Senaat. In het najaar van 2012 verliet ze de actieve politiek, omdat ze een functie binnen de Wereldgezondheidsorganisatie gaat bekleden. Ze werd als senatrice opgevolgd door Leona Detiège.

In 2008 werd Temmerman Commandeur in de Leopoldsorde.

Marleen Temmerman combineerde haar politieke carrière met gewoonhoogleraarschap in de verloskunde aan de Universiteit Gent en de functie hoofd van de afdeling verloskunde in het Universitair Ziekenhuis Gent. In juli 2009 kreeg zij in Kaapstad de driejaarlijkse prijs van verdienstelijke gynaecologe van de FIGO, de Internationale Federatie van Gynaecologen en Verloskundigen. Ze is tevens directrice van het International Center For Reproductive Health.

In oktober 2012 schroefde ze de functies aan de universiteit terug om zich toe te leggen op haar functie bij de Wereldgezondheidsorganisatie. Ze bleef wel voor tien procent als hoogleraar verbonden aan de UGent.

Op 10 maart 2010 kreeg Marleen Temmerman in Londen een Lifetime Achievement Award gekregen van de British Medical Journal, een toonaangevende website over de medisch-wetenschappelijke sector. Desgevraagd verklaarde zij: "Ik ben blij en trots, en vind de prijs vooral belangrijk omdat hij de thema's waar ik mee bezig ben opnieuw onder de belangstelling brengt". Begin juli 2010 werd Temmerman door de Belgische regering voorgedragen om directeur te worden van het nieuwe overkoepelende agentschap "UN Women"
van de Verenigde Naties.

Op 25 mei 2011 kreeg ze een eredoctoraat aan de VUB. In juni 2011 werd ze aangesteld als voorzitster van de adviesgroep hiv/aids van de Interparlementaire Unie. In september 2011 kreeg ze een eredoctoraat aan de Zuid-Afrikaanse Universiteit van West-Kaapland.

Op 21 juni 2013, Internationale Dag van het Humanisme, krijgt Temmerman van de vzw Humanistisch-Vrijzinnige Vereniging de Prijs Vrijzinnig Humanisme voor haar inzet voor rechten, gezondheid en emancipatie van vrouwen.

In 2015 kreeg ze van het Chinees onderzoeksinstituut voor familieplanning de titel "honorary professor" vanwege haar onderzoek naar abortussen in China.

In 2012 werd Temmerman aangeduid als hoofd van het Departement voor Reproductieve Gezondheid en Onderzoek van de Wereldgezondheidsorganisatie. Dit departement streeft voor een wereldwijde verbetering van de reproductieve en seksuele gezondheid. Temmermans rol wordt om dit binnen de VN op de agenda te plaatsen. Temmerman verliet door deze nieuwe functie in oktober 2012 de politiek.

In 2015 verliet ze de Wereldgezondheidsorganisatie. Vanaf oktober dat jaar gaat ze aan de slag bij ontwikkelingsorganisatie Aga Khan Development Network in Kenia, waar ze aan het hoofd komt te staan van het departement gynaecologie en verloskunde van de Aga Khan University en leidinggevende wordt aan het Oost-Afrikaanse Aga Khan-netwerk voor vrouwengezondheid en onderzoek.

Temmerman heeft ook meegewerkt aan een reeks online educatieve video's gericht aan zwangere en pas bevallen vrouwen. Temmerman is getrouwd en heeft een zoon.



</doc>
<doc id="1714025" url="https://nl.wikipedia.org/wiki?curid=1714025" title="Nederlandse associatie voor legale Cannabis en haar Stoffen als Medicatie">
Nederlandse associatie voor legale Cannabis en haar Stoffen als Medicatie

De Nederlandse associatie voor legale cannabis en haar stoffen als medicatie (NCSM) heeft als hoofddoel het geven van informatie over legale cannabis (marihuana) als medicijn. Ook probeert ze informatie over marihuana als medicijn te bevorderen, bijvoorbeeld door onderzoek. Deze Nederlandse stichting opgericht in februari 2008. Dit gebeurde als reactie op ontwikkelingen rond het programma voor medicinale cannabis van de Nederlandse overheid.

De NCSM heeft geen winstoogmerk en doet haar werk dankzij donaties. Hierdoor is de stichting volledig onafhankelijk.

De stichting NCSM werd in februari 2008 opgericht. Aanleiding hiervoor was de beleidsbrief van Minister van Volksgezondheid Ab Klink, die schreef het beleid met betrekking tot de beschikbaarheid van medicinale cannabis voor wetenschappelijk onderzoek en productontwikkeling met vijf jaar te verlengen.
In diezelfde brief is minister Klink "van mening dat medicinale cannabis een gewoon geregistreerd geneesmiddel moet worden." Ook de leveringen via de apotheek aan patiënten dienen door te gaan zolang er geen alternatieven zijn en het exploitatietekort van het Bureau Medicinale Cannabis (BMC) binnen acceptabele grenzen blijft.
Deze benadering van minister Klink kan in samenhang worden gezien met de Opiumwet waarin wordt bepaald dat de minister van Volksgezondheid ervoor zorg draagt dat er in Nederland voldoende cannabis wordt geteeld voor wetenschappelijk onderzoek naar de wetenschappelijke toepassing daarvan en voor de productie van geneesmiddelen.

Diverse organisaties en instellingen binnen Nederland wilden met de oprichting van een stichting een gemeenschappelijke impuls geven aan de door de minister geboden ontwikkelingskansen en richtten gezamenlijk de NCSM op.
In het oprichtingsjaar bracht de stichting een website uit en organiseerde ze een symposium voor patiëntenorganisaties en wetenschappers.

De stichting bestaat organisatorisch uit een dagelijks bestuur waarin wetenschappers zitten en een Raad van Toezicht, waarvan Rob Verpoorte voorzitter is. Ook het ministerie van VWS is vertegenwoordigd in de Raad van Toezicht.
Fondsen komen voort uit donaties, waardoor de stichting onafhankelijk kan blijven.

De NCSM heeft als hoofddoelen:

1. Het verzamelen van betrouwbare informatie over cannabis als medicijn
Omdat cannabis in de media vooral aandacht krijgt als illegale drug is het belangrijk om volledige en betrouwbare informatie te verstrekken over het gebruik van cannabis als medicijn. Informatie die door de stichting wordt verstrekt is wetenschappelijk onderbouwd.
Daarnaast is de stichting ook betrokken bij het stimuleren van nieuw onderzoek over medicinale cannabis. Ook vat de NCSM buitenlandse studies en publicaties samen in het Nederlands, zodat ze voor iedereen te begrijpen zijn.
Ten slotte worden ook internationale symposia en congressen bezocht om op de hoogte te blijven van ontwikkelingen over medicinale cannabis in de hele wereld.

2. Het opzetten van netwerken en het stimuleren van een rationele dialoog
De NCSM voert overleg met partijen die betrokken zijn bij de productie van medicinale cannabis en ze staat open voor discussies. Ook wordt er samengewerkt met verwante organisaties in het buitenland, zoals bijvoorbeeld de IACM (de Internationale Associatie voor Cannabis als Medicijn). Elke twee jaar wordt er ook een symposium over medicinale cannabis georganiseerd om het onderwerp onder de aandacht te brengen.



</doc>
<doc id="1714074" url="https://nl.wikipedia.org/wiki?curid=1714074" title="Declaratio de abortu procurato">
Declaratio de abortu procurato

Declaratio de abortu procurato ("Verklaring over abortus provocatus") is een document van doctrinaire aard over abortus provocatus dat door de Congregatie voor de Geloofsleer op 18 november 1974 werd gepubliceerd. Het kwam tot stand tijdens de ambtsperiode van Franjo kardinaal Šeper. De verklaring werd bekrachtigd en bevestigd door Paus Paulus VI op 28 juni 1974. 




</doc>
<doc id="1714205" url="https://nl.wikipedia.org/wiki?curid=1714205" title="Kleurengradiënt">
Kleurengradiënt

Met de kleurengradiënt wordt in de computerwetenschap een reeks kleuren - met name op een beeldscherm - bedoeld die afhankelijk zijn van hun positie. Er worden in het algemeen twee soorten kleurengradiënten onderscheiden: lineaire en circulaire.

Een lineaire kleurengradiënt wordt gekenmerkt door twee punten met elk een verschillende kleur. De kleuren langs de lijnen die door de punten heen lopen worden berekend aan de hand van lineaire interpolatie.

Een circulaire kleurengradiënt is een cirkel met een bepaalde kleur en in de focus (meestal het middelpunt) een andere kleur. Kleuren worden berekend aan de hand van lineaire interpolatie op basis van de afstand tot de focus.


</doc>
<doc id="1714365" url="https://nl.wikipedia.org/wiki?curid=1714365" title="Mandipropamid">
Mandipropamid

Mandipropamid is een fungicide dat in 2005 werd geïntroduceerd door Syngenta, met als merknamen "Revus" en "Pergado". Het behoort tot de klasse van carbonzuuramiden. Het kan gebruikt worden op vele groenten- en fruitteelten, waaronder aardappelen, tomaten, slasoorten en druiven. De stof is werkzaam tegen schimmels als aardappelziekte (Phytophtora) en valse meeldauw. Ze verhindert de kieming van de sporen en werkt ook preventief. "Revus" is vooral bedoeld voor gebruik tegen de aardappelziekte; "Pergado" voor de druiventeelt.

In Europa diende Syngenta in december 2005 een aanvraag in om mandipropamid op te nemen in de lijst van toegelaten werkzame stoffen (bijlage I bij de Richtlijn 91/414). In afwachting van het resultaat van het onderzoek mochten lidstaten van de Europese Unie de stof voorlopig erkennen tot niet later dan 29 juli 2011. Onder meer in België is "Revus" erkend voor gebruik op slasoorten, rucola en aardappelen.

Mandipropamid werd in januari 2008 in de Verenigde Staten geregistreerd door de Environmental Protection Agency.

Mandipropamid is weinig tot zeer weinig toxisch langs orale en dermale weg en via inhalatie. De stof bleek bij dierproeven ook niet kankerverwekkend. Ze is matig tot weinig toxisch voor vogels, bijen en waterdieren.




</doc>
<doc id="1714437" url="https://nl.wikipedia.org/wiki?curid=1714437" title="Fludioxonil">
Fludioxonil

Fludioxonil (ISO-naam) is een niet-systemisch fungicide dat in 1993 geïntroduceerd werd door Ciba-Geigy (tegenwoordig Syngenta). Het wordt gebruikt voor het behandelen van zaaizaad van granen en (gewoonlijk in combinatie met een ander fungicide zoals cyprodinil) op vele groenten- en fruitteelten en sierplanten. Merknamen van Syngenta zijn onder meer "Celest" (voor zaadbehandeling) en "Switch" (fludioxonil+cyprodinil voor versproeiing op de teelten). Fludioxonil wordt ingezet tegen onder meer "Fusarium", "Rhizoctonia", "Alternaria" en "Botrytis cinerea" (grauwe schimmel).

Fludioxonil is in 2007 in de Europese Unie opgenomen in de lijst van toegelaten gewasbeschermingsmiddelen.

Fludioxonil is niet acuut toxisch via orale of dermale weg of door inhalatie. De stof is ook niet carcinogeen, teratogeen of genotoxisch gebleken. Het risico voor vogels, bijen, aardwormen en andere bodemorganismen is laag; voor vissen en ongewervelde waterdieren is het risico wel hoog en bij het verspuiten moet men maatregelen treffen om te vermijden dat het product in het water terechtkomt.




</doc>
<doc id="1714538" url="https://nl.wikipedia.org/wiki?curid=1714538" title="Rotenon">
Rotenon

Rotenon, de triviale naam voor "(2R,6aS,12aS)-1,2,6,6a,12,12a-hexahydro-2-isopropenyl-8,9-dimethoxychromeno[3,4-b]furo(2,3-h)chromen-6-on", is een organische verbinding met als brutoformule CHO. De stof komt voor als kleurloze kristallen, die onoplosbaar zijn in water. De stof werd in 1933 ontdekt als insecticide.

Rotenon wordt gebruikt als pesticide, insecticide en piscicide. Het wordt vooral ingezet ter bestrijding van de poelslak "(Lymnaea stagnalis)". De stof valt de mitochondria in de neuronen aan, waardoor het diertje sterft. Handelsnamen van de stof zijn onder andere: "Barbasco, Canex, Derrin, Dri-Kil, Fish-Tox, Noxfire, Rotacide, Rotocide, Synpren" en "Tubatoxin".

Omdat rotenon een van nature voorkomende stof is, is het doorgaans toegestaan als bestrijdingsmiddel in de biologische landbouw. In de Nederlandse biologische landbouw is het middel echter niet toegestaan.

Rotenon komt van nature voor in enkele plantensoorten, voornamelijk uit het geslacht "Lonchocarpus" en "Derris" (beide uit de "Vlinderbloemenfamilie"):

De stof ontleedt bij verbranding, met vorming van irriterende dampen.

De stof is irriterend voor de ogen, de huid en de luchtwegen. De stof kan effecten hebben op het centraal zenuwstelsel, met als gevolg stuiptrekkingen en een verzwakte ademhaling.

Herhaald of langdurig huidcontact kan een huidontsteking veroorzaken. Rotenon kan effecten hebben op de nieren en de lever.


</doc>
<doc id="1714733" url="https://nl.wikipedia.org/wiki?curid=1714733" title="Seleendioxide">
Seleendioxide

Seleendioxide of seleen(IV)oxide (SeO) is een oxide van seleen. De stof komt voor als glanzend witte, hygroscopische kristallen of poeder, die goed oplosbaar is in water. De geel-groene damp heeft een onaangename prikkelende en zure geur.

Seleendioxide is een van de meest voorkomende seleenverbindingen. Het is een 1-dimensionaal polymeer, waarvan de keten bestaat uit Se-O-bindingen.

Seleendioxide kan op verschillende manieren bereid worden. De meest eenduidige is de oxidatie van zuiver seleen met zuurstofgas:

Een tweede methode is de oxidatie van seleen met salpeterzuur, waarbij selenigzuur wordt gevormd. Dit wordt daarna gedehydrateerd:

Reactie van waterstofperoxide met seleen levert eveneens seleendioxide:

Seleendioxide wordt gebruikt als reagens in organische syntheses, voornamelijk bij oxidaties. De oxidatie van paraldehyde met seleendioxide geeft glyoxaal en de oxidatie van cyclohexanon met seleendioxide geeft cyclohexaan-1,2-dion.

De stof speelt ook een rol bij het kleuren van glas: het geeft er namelijk een typisch dieprode kleur aan. Het wordt, in kleine hoeveelheden, ook gebruikt om een blauwe schijn in het glas (veroorzaakt door onzuiverheden van kobalt) weg te werken en het glas kleurloos te maken.

Seleendioxide ontleedt bij verhitting, met vorming van giftige dampen. De oplossing in water is een matig sterk zuur (vorming van selenigzuur). Seleendioxide tast vele metalen aan in aanwezigheid van water of vocht.

De stof is corrosief voor de ogen, de huid en de luchtwegen. Inademing van de damp kan longoedeem veroorzaken. De stof kan negatieve effecten hebben op de ogen, met als gevolg een allergie-achtige reactie van de oogleden (roze ogen).

Seleendioxide kan bij langdurige blootstelling effecten hebben op de luchtwegen, het maag-darmstelsel, het centraal zenuwstelsel en de lever, met als gevolg neusirritatie, blijvende lookgeur, maagpijn, zenuwachtigheid en een verstoorde werking van de lever.


</doc>
<doc id="1714807" url="https://nl.wikipedia.org/wiki?curid=1714807" title="Melanotan II">
Melanotan II

Melanotan II is een synthetische substantie die dezelfde werking heeft als de peptide melanocyt-stimulerend hormoon (MSH).

Het werd oorspronkelijk ontwikkeld als medicijn tegen huidkanker. Doordat de huid een egale, bruine kleur krijgt, wordt het ook als cosmetisch middel aangeboden. Tot op heden is in geen enkel land de registratieprocedure afgesloten. Het gebruik van dit middel wordt ten stelligste afgeraden en is verboden buiten erkende klinische onderzoeken in gecontroleerde omstandigheden. Melanotan 2 is door dezelfde onderzoekers ontdekt als afamelanotide en heeft een zeer gelijkaardige werking. Klinische onderzoeken wijzen erop dat melanotan 2 ook een bevorderend effect heeft op de erectie bij personen met een erectiele dysfunctie.



</doc>
<doc id="1714931" url="https://nl.wikipedia.org/wiki?curid=1714931" title="Bixafen">
Bixafen

Bixafen (ISO-naam) is een fungicide dat in 2006 door Bayer CropScience werd geïntroduceerd. De chemische structuur is verwant aan die van boscalid.

Bixafen is bedoeld om op tarwe en andere graanteelten versproeid te worden, en zou een effectieve controle van onder meer Septoriaschimmels en bruine roest mogelijk maken, ook van soorten die resistent zijn tegen strobilurines. De stof zal enkel in combinatie met een andere actieve stof worden geleverd, met name het triazoolfungicide prothioconazool. Deze combinatie blijkt bij veldproeven een hogere opbrengst en een langere bescherming op te leveren. Een merknaam was in 2009 nog niet bekend: de codenaam van Bayer voor de combinatie was BAYF869. De stof kwam later op de markt in de producten "Aviator Xpro" (bixafen en prothioconazool), "Skyway Xpro" en "Evora Xpro" (allebei bixafen, prothioconazool en tebuconazool).

Bayer diende op 8 oktober 2008 in het Verenigd Koninkrijk een aanvraagdossier in om bixafen op te nemen in bijlage I bij de Europese Richtlijn 91/414/EEG (de lijst van toegelaten gewasbeschermingsmiddelen). De Europese Commissie verklaarde het dossier op 10 september 2009 als volledig. Na de beoordeling van de stof door de Europese Autoriteit voor Voedselveiligheid (EFSA) besliste de Commissie op 17 april 2013 om bixafen goed te keuren overeenkomstig de nieuwe verordening (EG) nr. 1107/2009, die richtlijn 91/414/EEG heeft vervangen. De goedkeuring gaat in op 1 oktober 2013.




</doc>
<doc id="1714984" url="https://nl.wikipedia.org/wiki?curid=1714984" title="Seleenoxydichloride">
Seleenoxydichloride

Seleenoxydichloride (SeOCl) is een anorganische verbinding van seleen, zuurstof en chloor. De stof komt voor als een kleurloze tot geelachtige vloeistof, die hevig reageert met water. Qua structuur en samenstelling is het vergelijkbaar met thionylchloride. Het is het dizuurchloride van selenigzuur.

Seleenoxydichloride kan op verschillende manieren bereid worden:

Seleenoxydichloride wordt niet veel gebruikt. Het wordt soms aangewend als een polair oplosmiddel bij de bereiding van fenolharsen.

De stof ontleedt bij verhitting, met vorming van giftige en corrosieve dampen. Ze reageert met water, met vorming van warmte en corrosieve dampen. De oplossing in water is een sterk zuur, ze reageert dus hevig met basen en is corrosief.

Seleenoxydichloride is corrosief voor de ogen, de huid en de luchtwegen. Inademing van kan longoedeem veroorzaken. Seleentrioxide kan negatieve effecten hebben op de ogen, met als gevolg een allergie-achtige reactie van de oogleden (roze ogen).

De stof kan bij langdurige blootstelling effecten hebben op de luchtwegen, het maag-darmstelsel, het centraal zenuwstelsel en de lever, met als gevolg neusirritatie, blijvende lookgeur, maagpijn, zenuwachtigheid en een verstoorde werking van de lever.


</doc>
<doc id="1715120" url="https://nl.wikipedia.org/wiki?curid=1715120" title="Coniothyrium minitans">
Coniothyrium minitans

Coniothyrium minitans is een natuurlijk voorkomende bodemschimmel, die in de landbouw gebruikt wordt als biologisch fungicide. "C. minitans" behoort tot de klasse "Coelomycetes" in de onderverdeling "Deuteromycotina" (="Fungi Imperfecti"). "C. minitans" is een zeer selectieve schimmelparasiet, die de sclerotia parasiteert van de pathogene schimmels "Sclerotinia sclerotiorum" en "Sclerotinia minor".

"C. minitans" wordt vooral gebruikt om landbouwgrond te ontsmetten vóór het zaaien of planten. Het wordt op de grond verspoten en dan in de bovenste bodemlaag ingewerkt. Het kan ook toegepast worden na het zaaien of planten van gewassen die aan Sclerotinia gevoelig zijn. Het wordt ook nog gebruikt om witloofwortels te beschermen na het rooien van de wortels.

"C. minitans" is niet toxisch voor mensen en de toepassing heeft geen nadelige gevolgen voor de gewassen of voor het milieu.

De Europese Commissie heeft "C. minitans" in 2003 opgenomen in de lijst van toegelaten gewasbeschermingsmiddelen. Het mag gebruikt worden in de biologische landbouw. Het wordt verkocht in het product "Contans WG" van Prophyta Biologischer
Pflanzenschutz GmbH uit Duitsland (WG=waterdispergeerbaar granulaat).




</doc>
<doc id="1715172" url="https://nl.wikipedia.org/wiki?curid=1715172" title="1-octeen">
1-octeen

1-octeen is een organische verbinding met als brutoformule CH. Het is een zeer licht ontvlambare kleurloze vloeistof met een kenmerkende geur, die quasi-onoplosbaar is in water. 1-octeen is het meest voorkomende en meest gebruikte isomeren van octeen, een alkeen.

1-octeen kan op 2 manieren worden bereid:

Voor de jaren '70 werd de stof ook gesynthetiseerd door het kraken van was.

1-octeen is een zeer belangrijk reagens in de organische chemie. Het speelt een belangrijke rol bij de synthese van polyethyleen, waarbij het als comonomeer dient. Een andere belangrijke toepassing is het gebruik bij de productie van lineaire aldehyden aan de hand van een hydroformylering.

1-octeen kan waarschijnlijk ontplofbare peroxiden vormen. De stof reageert met sterk oxiderende stoffen en tast rubber, verf, vernis en coatings aan.

De stof is irriterend voor de ogen en de huid. Bij inslikking van de vloeistof kan longoedeem ontstaan.



</doc>
<doc id="1715189" url="https://nl.wikipedia.org/wiki?curid=1715189" title="Nikkelsubsulfide">
Nikkelsubsulfide

Nikkelsubsulfide, ook trinikkeldisulfide genoemd, is een sulfide van nikkel, met als brutoformule NiS. De stof komt voor als lichtgele tot bronskleurige kristallen met een metaalglans of als poeder. De stof is oplosbaar noch in water noch in organische oplosmiddelen. Het komt van nature uit voor als het mineraal heazlewoodiet.

Nikkelsubsulfide wordt gebruikt in de pyrometallurgie en bij de productie van lithiumbatterijen.

Nikkelsubsulfide ontleedt bij verhitting, met vorming van zwaveloxiden. Bij langdurige of herhaalde blootstelling boven de drempelwaarde (1 mg/m³) kunnen er effecten op de nieren en de longen optreden, met als gevolg een verstoorde nierwerking en longaandoeningen. De stof is kankerverwekkend bij de mens.


</doc>
<doc id="1715290" url="https://nl.wikipedia.org/wiki?curid=1715290" title="Venezolaanse equïene encefalitis">
Venezolaanse equïene encefalitis

Venezolaanse equïene encefalitis is een infectieziekte met neurologische verschijnselen. Deze aandoening komt voor in Midden- en Zuid-Amerika. Veroorzaker is het Venezuelan equine encephalitis-virus, een "Alphavirus" uit de Togaviridae. 

Normaal gesproken is de Venezolaanse equïene encefalitis een ziekte die bij paarden en ezels voorkomt. De ziekte kan echter ook op de mens wordt overgebracht, waarbij Venezolaanse equïene encefalitis kan variëren van een milde ziekte met koorts en hoofdpijn tot een ernstige encefalitis met bewustzijnsdaling. De ziekte wordt overgedragen door muggen van de geslachten "Aedes" en "Culex". 


</doc>
<doc id="1715296" url="https://nl.wikipedia.org/wiki?curid=1715296" title="Paragonimiasis">
Paragonimiasis

Paragonimiasis is een infectie met de platwormen van het geslacht "Paragonimus". Deze aandoening komt voor in de tropen met "Paragonimus westermani" (Azië, "Paragonimus mexicanus" (Midden-Amerika, Zuid-Amerika) en "Paragonimus africanus" (Afrika) als verwekkers.

Overdracht van "Paragonimus" vindt plaats door het eten van rauwe krabben die in zoet water leven en rivierkreeften. Vanuit het maag-darmkanaal migreert deze worm door de buikholte en het diafragma naar de longen. Door ophoesten en inslikken komen de larven in het maag-darmkanaal en verlaten het lichaam met de ontlasting. Het klinische beeld van paragonimiasis bestaat uit koorts, productief hoesten met uiteindelijk hemoptoë, holtevorming en fibrosering door vernietiging van longweefsel. Eventueel kan "Paragonimus" zich ook manifesteren in de buikholte of het centraal zenuwstelsel, waarbij zelfs de hersenen kunnen worden aangetast. 

De ziekte kan succesvol behandeld worden met antibiotica. Goede sanitaire voorzieningen en het koken van kreeftachtigen voor consumptie zijn essentieel om verdere besmettingen te voorkomen. 


</doc>
<doc id="1715299" url="https://nl.wikipedia.org/wiki?curid=1715299" title="Paracoccidioidomycosis">
Paracoccidioidomycosis

Paracoccidioidomycosis of de ziekte van Lutz-Splendore-Almeida is een infectie met de schimmel "Paracoccidioides brasiliensis". De aandoening komt voor in Midden- en Zuid-Amerika.

Besmetting treedt op door inhalatie van sporen afkomstig uit vochtige aarde of water. Paracoccidioidomycosis is met name een longaandoening, die meestal asymptomatisch verloopt. Een uitgebreide paracoccidioidomycosis geeft ulceratieve beschadiging van het slijmvlies van de bovenste luchtwegen en het maag-darmkanaal en in zeldzame gevallen aantasting van andere interne organen.


</doc>
<doc id="1715307" url="https://nl.wikipedia.org/wiki?curid=1715307" title="Japanse encefalitis">
Japanse encefalitis

Japanse encefalitis is een infectieziekte met neurologische verschijnselen. Deze aandoening komt voor in Oost-Azië. Veroorzaker is het Japanse encefalitis-virus, een flavivirus. 

Overdracht vindt vooral plaats door de nachtactieve mug "Culex tritaeniorhynchus". Varkens en wilde vogels zijn het reservoir. Het Japanse encefalitis-virus komt hoofdzakelijk voor in landelijke gebieden, in stedelijke gebieden is het virus over het algemeen afwezig. Het ziektebeeld kan variëren van asymptomatisch of een griepachtig beeld tot een ernstige encefalitis met hoge koorts, convulsies, paralyse en uiteindelijk zelfs coma en sterfte. Behandeling omvat supportive care. Een doorgemaakte infectie leidt tot levenslange immuniteit. Vaccinatie tegen Japanse encefalitis is mogelijk.


</doc>
<doc id="1715397" url="https://nl.wikipedia.org/wiki?curid=1715397" title="Microslaap">
Microslaap

Microslaap of secondenslaap is een slaapperiode van korter dan 30 seconden. De meest voor de hand liggende oorzaak hiervan is (over)vermoeidheid, maar ook andere oorzaken zijn mogelijk. Microslaap doet zich vaak voor tijdens monotone activiteiten en komt veelal onaangekondigd. In veel gevallen realiseert de microslaper zich achteraf niet dat hij is ingedommeld.

Microslaap is uitermate gevaarlijk wanneer deze zich voordoet bij bestuurders van voertuigen en zware machines. De bestuurder realiseert zich niet dat hij is ingeslapen en merkt hooguit dat hij ineens een stuk verder is opgeschoten dan hij dacht. Het risico op een ongeval neemt significant toe bij microslaap, want de bestuurder kan niet alert reageren. Met name 's middags tussen 2 en 4 en 's nachts na twaalven is de kans op een microslaap groot. Microslaap is niet alleen bij (vracht)autobestuurders gesignaleerd, maar ook bij treinbestuurders, machinebestuurders en piloten.

Microslaap is lastig te herkennen. Ze komt meestal onaangekondigd, hoewel zich soms van tevoren sufheid en plotseling opkomende vermoeidheid voordoet. Knikkebollen en dichtvallende oogleden kunnen een aanwijzing zijn. De bestuurder kan achteraf merken dat hij is ingedommeld door brandende oogleden, een droge mond, of het plotseling 'opschrikken' uit onoplettendheid.

De oorzaken van microslaap is meestal (over)vermoeidheid, hoewel ook wordt vermoed dat slaapapneu, hypoxie, hypersomnie of narcolepsie in sommige gevallen de oorzaak zijn. De meest voor de hand liggende remedie is dan ook (voldoende) slapen. Het is dan ook aan te raden bij vermoeidheid niet te rijden of bij plotseling opkomende vermoeidheid van bestuurder te wisselen. Wanneer men alleen is kan men desnoods de auto op een verzorgingsplaats tot stilstand brengen en een halfuurtje in de auto slapen. Andere hulpmiddelen zijn het harder zetten van de radio of het praten met anderen in de auto. Men kan zich bij een onderliggende slaapstoornis tot behandeling wenden bij een arts.

Een gangbare opvatting is dat de toestand van slaap geregeld wordt door centra in de hersenstam. Deze zou de activatietoestand van het brein als het geheel, en de overgang tussen waken en slapen reguleren. Tijdens een microslaap treden voor korte tijd veranderingen in de activiteit van zenuwcellen op. In het elektro-encefalogram is dit te merken aan langzame elektrische golven ("slow-waves"), die kenmerkend zijn voor een toestand van diepe slaap. Microslaap kan in het laboratorium worden onderzocht door middel van slaapdeprivatie. Daarbij worden mensen of proefdieren voor langere tijd verhinderd om in te slapen. Recent dieronderzoek laat zien dat daarbij ook sprake kan zijn van lokale slaap-activiteit in de hersenen. Dit is vastgesteld door bij ratten micro-elektroden in de hersenen zelf te plaatsen. Een verrassende vondst daarbij was dat -gedurende korte perioden- de langzame slaapgolven op specifieke plaatsen in de hersenen zichtbaar waren, en niet overal in het brein. De ratten bleven gewoon wakker, maar maakten wel meer fouten in een aangeleerde taak, als hun hersencellen even indutten. Dit onderzoek lijkt aan te tonen dat tijdens een microslaap vooral zenuwcellen in specifieke delen van de hersenen (en niet overal in het brein) voor korte tijd even worden uitgeschakeld.


</doc>
<doc id="1715513" url="https://nl.wikipedia.org/wiki?curid=1715513" title="2-chloorfenol">
2-chloorfenol

2-chloorfenol is een organische verbinding met als brutoformule CHClO. De stof komt voor als kleurloze vloeistof met een kenmerkende geur, die slecht oplosbaar is in water.

2-chloorfenol wordt gebruikt als desinfecterend middel. Handelsnamen van de stof zijn "Pine-O Disinfectant" en "Septi-Kleen".

De stof ontleedt bij verhitting met vorming van giftige en corrosieve dampen, waaronder waterstofchloride en chloor. 2-chloorfenol reageert met oxiderende stoffen.

De stof is sterk irriterend voor de ogen, de huid en de luchtwegen. Inademing van de aerosol kan longoedeem veroorzaken. Ze kan effecten hebben op het centraal zenuwstelsel.


</doc>
<doc id="1715753" url="https://nl.wikipedia.org/wiki?curid=1715753" title="Lithiumhydroxide">
Lithiumhydroxide

Lithiumhydroxide (LiOH) is het hydroxide van lithium. De stof komt voor als kleurloze en reukloze, hygroscopische kristallen, die redelijk goed oplosbaar zijn in water. Ze kan voorkomen als watervrije (LiOH) of als gehydrateerde kristallen (LiOH · HO).

Lithiumhydroxide wordt bereid door lithium of lithiumoxide te laten reageren met water:

Een alternatieve en veel toegepaste methode is de reactie van lithiumcarbonaat met calciumhydroxide:

Lithiumhydroxide wordt gebruikt in CO-absorberende stoffen voor de zuivering van gassen en lucht. Met name als gewicht een kritische factor is (ruimtevaart), heeft lithiumhydroxide voordelen ten opzichte van het veel goedkopere natriumhydroxide.

Lithiumhydroxide kent toepassingen als katalysator in polymerisaties, als initiator bij de bereiding van andere lithiumverbindingen en als elektrolyt in batterijen. Lithiumhydroxide wordt ook aangewend bij een specifieke verzeping, namelijk die van lithiumstearaat.

Lithiumhydroxide wordt tevens gebruikt om het primaire koelwater van sommige kernreactoren te conditioneren. In PWRs bijvoorbeeld dient het ter neutralisatie van boorzuur. Men gebruikt hiervoor lithiumhydroxide omdat lithium een kleine werkzame doorsnede heeft. Bij een grotere werkzame doorsnede zou men namelijk meer last hebben van ioniserende straling in de installatie vanwege de activatieproducten.

De stof ontleedt bij verhitting (tot 924 °C), met vorming van giftige en corrosieve dampen. De oplossing in water is een sterke base, ze reageert dus hevig met zuren en is corrosief voor aluminium en zink. Lithiumhydroxide reageert met oxiderende stoffen.

De stof is corrosief voor de ogen, de huid en de luchtwegen. Inademing van de damp of inslikken van de kristallen kan longoedeem en irritatie aan de slokdarm en het maag-darmstelsel veroorzaken. Blootstelling aan hoge concentraties kan de dood veroorzaken.



</doc>
<doc id="1715852" url="https://nl.wikipedia.org/wiki?curid=1715852" title="Acetoncyanohydrine">
Acetoncyanohydrine

Acetoncyanohydrine (afgekort tot ACH) is een organische verbinding die onder andere gebruikt wordt in de bereiding van methylmethacrylaat, het monomeer van polymethylmethacrylaat (PMMA), beter bekend als plexiglas. De stof behoort tot de klasse der cyanohydrines en kan beschouwd worden als een veilig alternatief voor het extreem giftige waterstofcyanide (blauwzuur).

De stof wordt bereid door de reactie van aceton met waterstofcyanide of een zout van waterstofcyanide. Dit zijn zeer giftige stoffen zodat er bijzondere aandacht moet besteed worden aan de veiligheid.

In het laboratorium wordt acetoncyanohydrine gesynthetiseerd via de reactie van natriumcyanide met aceton, gevolgd door voorzichtig aanzuren met zwavelzuur.

Daarnaast is het ook mogelijk natrium- of kaliumcyanide te laten reageren met het adduct van natriumwaterstofsulfiet en aceton. Deze laatste procedure is eenvoudiger, maar het product is ook van mindere kwaliteit.

Acetoncyanohydrine kan opgezuiverd worden door destillatie onder verminderde druk.

De verbinding wordt op grote schaal bereid als tussenstap in de acetoncyanohydrine-route naar methylmethacrylaat. In deze synthese is de volgende stap behandeling met zwavelzuur waarbij de sulfaatester van methacrylamide ontstaat. Methanolyse daarvan leidt tot ammoniumwaterstofsulfaat en methylmethacrylaat.

Acetoncyanohydrine wordt ook gebruikt voor de synthese van azobisisobutyronitril.

Planten, zoals bijvoorbeeld vlas, cassave (maniok), bonen of de Braziliaanse rubberboom bezitten een cyanogeen glycoside, linamarine, dat bij beschadiging van de plant als verdedigingsmechanisme in acetoncyanohydrine en in de volgende stap in blauwzuur wordt omgezet.

Acetoncyanohydrine wordt in de Verenigde Staten als een extreem gevaarlijke verbinding geclassificeerd. Het voornaamste gevaar ligt in het feit dat de verbinding heel makkelijk uiteen valt in onder andere het uiterst toxische waterstofcyanide. In water verloopt dit uiteenvallen al gevaarlijk snel.



</doc>
<doc id="1715862" url="https://nl.wikipedia.org/wiki?curid=1715862" title="Nikkel(II)carbonaat">
Nikkel(II)carbonaat

Nikkel(II)carbonaat is een anorganische verbinding van nikkel, met als brutoformule NiCO. De stof komt voor als lichtgroene kristallen of poeder, dat quasi-onoplosbaar is in water.

Nikkel(II)carbonaat kan bereid worden door de elektrolyse van met koolstofdioxide verzadigd water aan een nikkelelektrode. Hierdoor ontstaat het hydraat. De watervrije stof kan bereid worden door reactie van natriumwaterstofcarbonaat met een nikkel(II)chloride-oplossing, die licht aangezuurd is met zoutzuur, bij hoge druk en temperatuur.

Nikkel(II)carbonaat ontleedt bij verhitting en bij contact met zuren, met vorming van koolstofdioxide. Ze reageert hevig met aniline, waterstofsulfide, brandbare oplosmiddelen, hydrazine en metaalpoeders (vooral zink, aluminium en magnesium), waardoor brand- en ontploffingsgevaar ontstaat.

Herhaald of langdurig contact kan de huid gevoelig maken. Inademing van poederdeeltjes of dampen kan astma veroorzaken. Nikkel(II)carbonaat kan effecten hebben op de longen. De stof is kankerverwekkend bij de mens.



</doc>
<doc id="1715910" url="https://nl.wikipedia.org/wiki?curid=1715910" title="Solomon Sjeresjevski">
Solomon Sjeresjevski

Solomon Veniaminovitsj Sjeresjevski (Russisch: Соломон Вениаминович Шерешевский) (Torzjok, 1886 - 1958), ook bekend als patiënt 'Sj' ('Ш'), was een Russisch journalist. Hij werd bekend dankzij een speech die hij in de jaren '20 van de vorige eeuw hield. Tijdens de speech zou hij geen enkel woord opgeschreven hebben, maar nadien was hij wel in staat om de speech volledig te herhalen.

Sjeresjevski nam deel aan veel psychologisch onderzoek. Veel van deze onderzoeken werden uitgevoerd door de neuropsycholoog Aleksandr Loeria in een tijdspanne van ongeveer dertig jaar. Loeria vroeg Sjeresjevski om moeilijke mathematische formules, grote matrixen en zelfs gedichten in andere talen te onthouden. Dit lukte Sjeresjevski binnen enkele minuten. 
Naast zijn bijzondere vermogen om veel te onthouden had hij een normaal IQ. 

Loeria diagnosticeerde Sjeresjevski met het hebben van een zeer sterke variant van synesthesie, een verschijnsel waarbij een persoon meerdere soorten impulsen tegelijk waarneemt, ook als die door andere zintuigen worden gegenereerd.


</doc>
<doc id="1716004" url="https://nl.wikipedia.org/wiki?curid=1716004" title="Glimepiride">
Glimepiride

Glimepiride is een geneesmiddel dat sinds 1995 internationaal op de markt op recept verkrijgbaar is en behoort tot de groep geneesmiddelen die sulfonylureumderivaten (afgeleiden van sulfonylureum) worden genoemd. Sulfonylureumderivaten stimuleren de afgifte van insuline door de β-cellen in het pancreas (alvleesklier) en zorgen hierdoor voor een verminderde hoeveelheid glucose in het bloed. Het middel wordt voorgeschreven bij patiënten met diabetes mellitus type 2 (DM 2). Bij deze vorm van diabetes mellitus is er sprake van een insulineresistentie. Dit in tegenstelling tot diabetes mellitus type 1; hier is sprake van een gestoorde aanmaak van insuline. DM 2 presenteert zich meestal bij mensen van Europese oorsprong boven het 40e levensjaar. Van de patiënten heeft 80% overgewicht.

Voor behandeling van DM 2 is een dieet vaak voldoende. Na herstel van het overgewicht, herstelt het glucosemetabolisme zich immers meestal vanzelf. Wanneer hierbij onvoldoende resultaat wordt bewerkstelligd, wordt er overgegaan tot voorschrijven van tabletten glimepiride en/of metformine. Bij enkele uitzonderingen wordt er tevens overgegaan tot het starten van insuline spuiten:

Behalve het laten dalen van de bloedglucose, kan de bloedglucose ook te sterk dalen. Dit komt vooral voor tijdens de eerste weken van de behandeling, maar kan ook optreden als de patiënt zich extreem lichamelijk heeft ingespannen of als deze een maaltijd overslaat. De patiënt kan dan last krijgen van een 'hypo' (ofwel: hypoglykemie).

Bij een hypoglykemische aanval heeft de patiënt te weinig glucose in het bloed. De verschijnselen hiervan zijn honger, een wisselend humeur, verwardheid, hoofdpijn, vermoeidheid, duizeligheid, bleek gezicht, wazig zien, beven en zweten. De patiënt kan deze verschijnselen opheffen door iets te eten of te drinken, bijvoorbeeld suikerklontjes, druivensuikertabletten, extra zoete limonade of een sportdrank. Belangrijk is daarom dat een suikerpatiënt altijd een van deze voedingsmiddelen bij de hand heeft. Kunstmatige zoetstoffen hebben overigens geen effect, dus neem bij een 'hypo' geen 'light' drankje. Verder is het belangrijk om geen brood te eten op dat moment. In brood zitten vezels, die de opname in de darm zullen vertragen. Hierdoor zullen de suikers dus minder snel worden opgenomen in het bloed waardoor de 'hypo' minder snel hersteld wordt. Neem ook geen fruit. Behalve dat hier ook vezels in zitten, zal het tevens niet bijdragen aan een verhoogd glucose spiegel; in fruit zit fructose en géén glucose. Fructose draagt niet bij aan de glucosespiegel en wordt direct in het lichaam opgeslagen als vet.

Glimepiride blijft lang doorwerken. Daardoor kan de 'hypo' enkele uren later weer terugkomen. De patiënt moet dan opnieuw iets eten of drinken. De verschijnselen van een 'hypo' kunnen ook optreden als de patiënt te veel van het middel in het lichaam heeft, bijvoorbeeld als deze per ongeluk een dubbele dosis heeft ingenomen.

Overige bijwerkingen komen voor bij minder dan één op de tien mensen. De meest voorkomende zijn:

Het is erg belangrijk om 3 tot 6 maanden voor conceptie al te stoppen met orale anti-diabetica (diabetestabletten). Er moet hierbij worden overgegaan op het inspuiten van insuline. Orale anti-diabetica zijn 'teratogeen'. Dat betekent dat ze aangeboren afwijkingen kunnen veroorzaken.

Verder is een extra scherpe instelling van de bloed glucose waarde vóór en tijdens de zwangerschap heel belangrijk. Vanaf 6 weken voor conceptie dient een bloedsuiker van tussen 3 en 6 mmol/L nagestreefd te worden. Bevalling dient in het ziekenhuis plaats te vinden.

Wanneer al deze voorzorgsmaatregelen nauwkeurig in acht worden genomen, is de kans op congenitale (aangeboren) afwijkingen vrijwel gelijk aan die bij gezonde personen. Deze maatregelen gelden overigens zowel bij DM 1 als bij DM 2.


</doc>
<doc id="1716035" url="https://nl.wikipedia.org/wiki?curid=1716035" title="Mevinfos">
Mevinfos

Mevinfos, de triviale naam voor "2-methoxycarbonyl-1-methylvinyldimethylfosfaat", is een organische verbinding met als brutoformule CHOP. De stof komt voor als kleurloze of lichtgele vloeistof, die mengbaar is met water. De naam is een afkorting van "methylvinyldimethylfosfaat". Van de stof bestaat een cis- en trans-isomeer.

Mevinfos wordt gebruikt als acaricide en insecticide. Handelsnamen van de stof zijn "Apavinfos, Duraphos, Fosdrin, Gesfid" en "Phosdrin".

De stof ontleedt bij verhitting, met vorming van giftige en corrosieve dampen, waaronder fosforzuur en fosforoxiden. Ze reageert hevig met sterk oxiderende stoffen, waardoor kans op brand en ontploffing ontstaat. Mevinfos tast ijzer, roestvrij staal, geel koper, sommige kunststoffen en rubber aan.

De stof kan effecten hebben op het zenuwstelsel, met als gevolg stuiptrekkingen en ademhalingsfalen. Er kan remming van cholinesterase optreden en bij blootstelling ver boven de blootstellingsgrenzen (0,093 mg/m³) kan de dood intreden.



</doc>
<doc id="1716158" url="https://nl.wikipedia.org/wiki?curid=1716158" title="Cyanogeen glycoside">
Cyanogeen glycoside

Cyanogene glycosiden vormen een wijdverbreide groep van giftige stoffen in planten met als gemeenschappelijk kenmerk de aanwezigheid van een suikerresidu, daarom: glycoside, én de mogelijkheid blauwzuurgas vrij te maken.

Cyanogene glycosiden hebben zelf geen toxisch effect. Pas na splitsing van het molecule komt het tot het vrijmaken van blauwzuurgas (HCN), wat de eigenlijke giftige stof is. De afbraak van het cyanogene glycoside wordt door enzymen gestuurd. Door een al dan niet specifiek β-glucosidase wordt het suikerdeel (vaak glucose) afgesplitst. Hierbij ontstaat een vrij cyanohydrine. Spontaan of onder invloed van een enzym (bijvoorbeeld hydroxynitril lyase) valt het cyanhydrine uiteen in een keton of aldehyde en HCN.

De belangrijkste stap in dit proces is de eerste afsplitsing van het suikerdeel. Zo is voor de splitsing van linamarine het enzym linamarase nodig. In de onbeschadigde plant bevinden het enzym en het linamarine zich in gescheiden organellen en door deze compartimentering blijft het glycoside intact. Dit heeft het voordeel dat het eigenlijke toxide pas bij beschadiging (insectenvraat) van de plantencel vrijgemaakt wordt.

Het uit het cyanogene glycoside vrijgemaakte blauwzuur is voor alle dieren zeer giftig. Het blauwzuur blokkeert de stofwisseling. Planten hebben hier geen last van omdat de fotosynthese niet beïnvloed wordt. De stofwisseling van dieren wordt echter binnen zeer korte tijd lamgelegd.

Blauwzuur bindt zich aan het centrale ijzer-atoom van het enzym cytochroom c oxidase. Dit enzym is een essentiële onderdeel in een redoxreactie in de ademhalingsketen. Het enzym wordt irreversibel geïnactiveerd. Als een bepaald deel van het cytochrom c oxidase door HCN gebonden is, valt de ademhalingsketen stil en het organisme krijgt geen nieuwe energie. De werking is vergelijkbaar met die van koolstofmonoxide.

Bij meerdere populaties klaver in Europa is polymorfisme voor de aanwezigheid van cyanogene glycosiden vastgesteld. Door kruisingsexperimenten is vastgesteld dat twee genen, onafhankelijk van elkaar, verantwoordelijk zijn voor de werking van deze glycosiden.

Een van de genen stuurt de synthese van de cyanogene glycosiden. Alleen als dit gen dominant is kan de plant deze soort stoffen aanmaken.

Het tweede gen is verantwoordelijk voor het enzym dat de splitsing van het glycoside regelt en daarmee de plant gevaarlijk maakt. Er zijn dus vier verschillende variaties klaver met betrekking tot hun toxiciteit door cyanogene glycosiden. Alleen als beide genen in hun dominate vorm voorkomen is de plant ook echt giftig. In andere gevallen kunnen ze wel het glycoside maken, maar is het enzym voor de splitsing niet aanwezig, of juist het splitsingsenzym wel, maar het glycoside niet. De vierde mogelijkheid is dat zowel het glycoside als het enzym ontbreken.

Of een plant over beide genen beschikt is in een laboratoriumexperiment simpel aan te tonen. Verse klaverblaadjes worden in een reageerbuis in chloroform gekneusd. Na boven in de reageerbuis een in picrinezuur gedoopt stukje filtreerpapier gehangen te hebben wordt de buis afgesloten. Een verkleuring van het filtreerpapier binnen het uur duidt op de aanwezigheid van blauwzuurgas en dus op de aanwezigheid van beide genen in hun dominante vorm.



</doc>
<doc id="1716175" url="https://nl.wikipedia.org/wiki?curid=1716175" title="Linamarine">
Linamarine

Linamarine is een cyanogeen glycoside, dat uit bladeren of wortels van planten gewonnen kan worden, zoals de cassave of vlas. Het aglycon van de verbinding is het cyanohydrine van aceton en het suikergedeelte bestaat uit glucose. Een chemisch nauw met linamarine verwant glycoside is lotaustraline, waarin een net iets ander aglycon voorkomt.

In contact met enzymen en de menselijke darmflora wordt uit linamarine het zeer giftige blauwzuur vrijgemaakt. Voedingsmiddelen waarin linamarine voorkomt dienen dan ook speciaal behandeld te worden, zodat ze ontgift worden. Op deze wijze opgenomen linamarine wordt snel via de nieren in de urine uitgescheiden zonder dat het tot een acute vergiftiging komt.

De consumptie van cassaveproducten (maniok), waarin linamarine voorkomt, is in de tropen wijdverbreid. Daarmee is in die gebieden ook het te kort behandelen van cassavewortel met een hoog linamarinegehalte de veelvoorkomend reden voor voedingsmiddel gerelateerde vergiftiging.

Het via het voedsel opgenomen linamarine werd als een risicofactor aangemerkt in de ontwikkeling van glucose-intolerantie en diabetes. Dit kon echter in dierexperimenten niet eenduidig aangetoond worden. Tegenwoordig gaat men ervan uit dat linamarine weliswaar bestaande ziekten erger maakt, maar deze niet veroorzaakt.

De vorming van blauwzuur uit linamarine is normaal gesproken een enzymatisch gestuurd proces: linamarase, dat zich in de celwand van de planten bevindt, speelt hier de centrale rol. Bij de verwerking van casava tot voedingsmiddel wordt het vergif door bleken in zonlicht, koken (blauwzuur is vluchtig) en fermentatie verwijderd. Op deze manier worden producten zoals garri, fufu en agbelima uit cassave bereid.

Met behulp van gentechnologie is het mogelijk gebleken het gehalte aan linamarine in de cassave te verlagen.


</doc>
<doc id="1716231" url="https://nl.wikipedia.org/wiki?curid=1716231" title="Zasetsky">
Zasetsky

Zasetsky (1920) is het pseudoniem van een patiënt die behandeld werd door de Russische neuropsycholoog Alexander Luria. Zasetsky leed aan verworven hersenletsel, waardoor hij niet meer kon lezen, schrijven en praten. Daarnaast was hij niet in staat om goed te zien, te onthouden en waren een hele reeks andere cognitieve functies aangedaan. Zasetsky werd door Luria beschreven dankzij zijn voornemen en gedeeltelijk succes om een normaal leven te krijgen. Zasetsky schreef daartoe een boekje over zijn eigen ervaringen. 

Zasetsky was het slachtoffer van een schotwond in de pariëto-occipitale hersengebieden. Luria omschreef hoe Zasetsky leed aan neglect. Een aandoening waarbij een deel van het gezichtsveld genegeerd wordt. Zasetsky was dermate aangedaan dat hij de meeste dingen waarnam als gefragmenteerd. Zelfs zijn eigen lichaam was onzichtbaar voor hem.



</doc>
<doc id="1716730" url="https://nl.wikipedia.org/wiki?curid=1716730" title="Lotaustraline">
Lotaustraline

Lotaustraline is een cyanogeen glycoside, dat in kleine hoeveelheden voorkomt in zijn naamgever, een lid van de vlinderbloemenfamilie: "Lotus australis", maar ook in cassave en andere planten gevonden wordt. Het epimeer "(S)-Epilotaustraline" komt veel in voor in Passiebloem en Emmertarwe "Triticum dicoccum".

Als aglycon treedt in Lotaustraline het cyanohydrine van butanon op, als suikereenheid wordt β--glucose gevonden. Lotaustraline is daarmee structureel verwant aan linamarine. De beide glycosiden verschillen slechts in het aglycon: het van propanon afgeleide cyanohydrine bij linamarine, het van butanon afgeleide cyanohydrine bij lotaustraline. In veel planten komen beide homologe verbindingen voor, evenals het epimere epilotaustraline. In de biosynthese van de drie verbindingen treden dezelfde enzymen op. Deze enzymen kunnen zowel isoleucine tot lotaustraline of epilotaustraline omzetten, als valine tot linamarine.

Het enzym linamarase is in staat alle drie de glycosides te splitsen, waarbij uiteindelijk het giftige HCN ontstaat. De toxiciteit van linamarine, lotaustraline en epilotaustraline liggen op ongeveer hetzelfde niveau.


</doc>
<doc id="1717741" url="https://nl.wikipedia.org/wiki?curid=1717741" title="Swanenburghshofje">
Swanenburghshofje

Het Swanenburghshofje (ook "Swanenburgshofje") is een hofje van barmhartigheid gesticht in 1692 in de Nederlandse stad Gouda.

In 1692 werd uit de nalatenschap van Elisabeth Nathans Bars, weduwe van de houthandelaar Noach Cornelisz. Swanenburgh, een hofje van barmhartigheid gesticht aan de Groeneweg te Gouda. Zij was kort daarvoor overleden en had in 1689 in haar testament bepaald, dat haar vermogen geschonken zou worden aan de gereformeerde diaconie. Uit de opbrengst van de verkoop van haar goederen moest een erf gekocht worden waarop 12 huisjes zouden worden gebouwd. Voorts had zij bepaald dat het hofje als naam zou krijgen "het Swanenburghshofje". De woningen waren, aldus haar testament, bestemd "voor oude, eerlijcke vrijsters ofte weduwen".

Het hofje werd gebouwd aan de Spieringstraat in Gouda op een deel van het zogenaamde "Verbrande Erf". Op deze plek stond tot 1572 het Sint-Margarethaconvent of Sint-Margrietenklooster, waarschijnlijk het oudste vrouwenklooster van Gouda. Hans Aultermarck, een soldaat van Lumey, had het klooster in 1572 met zijn kompaan Christoffel Deyffsteder in brand gestoken en een daar wonende zuster van 80 jaar mishandeld. Hij werd hiervoor gevonnist en in 1573 ter dood gebracht.

In 1931 is de ingang van het hofje verplaatst van de Spieringstraat naar de Groeneweg. De steen op het toegangspoortje draagt een steen, die voorzien is, zo had de weduwe Swanenburgh bepaald, van hetzelfde wapen als van de steen op het graf van haar man in de Sint-Janskerk van Gouda.

In 1980 werd het hofje gerestaureerd. Het complex werd na de restauratie door de diaconie verhuurd aan de "Stichting Christelijke Hulpverlening, 't Swanenburghs Hofje". Deze stichting gebruikt de woningen voor tijdelijke huisvesting in het kader van begeleid wonen.


</doc>
<doc id="1717799" url="https://nl.wikipedia.org/wiki?curid=1717799" title="Salicylalcohol">
Salicylalcohol

Salicylalcohol, ook wel saligenine genoemd, is een in sommige planten en insecten voorkomende organische verbinding. Deze alcohol vormt het aglycon van salicine, een β-glycoside. Via hydrolyse in onder andere het spijsverteringskanaal komt salicylalcohol vrij. In de lever wordt salicylalcohol tot salicylzuur omgezet. Salicylzuur remt de synthese van prostaglandines door blokkering van het enzym cyclo-oxygenase (COX).

Salicylalcohol kan zowel als een derivaat van benzylalcohol als van fenol beschouwd worden. Het wordt gemakkelijk geoxideerd tot salicylaldehyde, een sterk ruikende verbinding die zowel door de plant als de insecten waarin salicylalcohol voorkomt als het eigenlijke chemisch verdedigingsmiddel gebruikt wordt.



</doc>
<doc id="1717819" url="https://nl.wikipedia.org/wiki?curid=1717819" title="Salicylaldehyde">
Salicylaldehyde

Salicylaldehyde is een organische verbinding met als brutoformule CHO. De zuivere stof komt voor als een gelige vloeistof met een kenmerkende aromatische geur, die slecht oplosbaar is in water. Salicylaldehyde komt van nature uit voor in een aantal planten. Ze wordt tegenwoordig als geurstof gebruikt in zowel de farmaceutische, als de chemische industrie. De geur van de stof wordt omschreven als amandelachtig bij hogere concentraties. Bij lagere concentraties wordt de geur omschreven als die van boekweit.

Rond 1838 slaagde de Zwitserse apotheker Johann Pagenstecher erin salicylaldehyde uit "Spirea" te isoleren, wat toen een van de aanleidingen tot de ontdekking van salicylzuur als pijnstiller was.

Een aantal insecten zijn in staat het in hun waardplanten voorkomende salicine om te zetten tot salicylaldehyde in speciale klieren. De sterke geur van de verbinding wordt als chemisch wapen gebruikt tegen roofvijanden van de bladhaantjes.

De eerste syntheses van salicylaldehyde waren gebaseerd op de Reimer-Tiemann-reactie, uitgaande van fenol en chloroform in aanwezigheid van natrium- of kaliumhydroxide:

Tegenwoordig wordt als variant op deze reactie een fase-transfer-katalysator toegevoegd.

In de organische synthese vormt salicylaldehyde de uitgangsstof voor verschillende groepen stoffen, waaronder catechol, benzofuraan, salicylaldehydimine en 3-carbethoxycoumarine.

In de kwalitatieve klinische chemie wordt salicylaldehyde als 10% oplossing in ethanol toegepast als reagens voor het aantonen van ketonen in bijvoorbeeld urine.

Als aromatisch aldehyde vormt salicylaldehyde het uitgangspunt voor de bereiding van een groot aantal complexerende reagentia, waarvan er een aantal ook commercieel interessant zijn:

De reactie met waterstofperoxide leidt tot vorming van catechol.

Salicylaldehyde is een contactallergeen. Contact met de ogen kan leiden tot irritatie.



</doc>
<doc id="1717935" url="https://nl.wikipedia.org/wiki?curid=1717935" title="Methylhexanamine">
Methylhexanamine

Methylhexanamine (1,3-dimethylamylamine, DMAA) is een alifatisch amine en tevens een psychoactief middel. Het is een vasoconstrictor en kan met neussprays worden toegediend. Dit werd in 1942 door Eli Lilly & Co geoctrooieerd. Deze firma bracht het in 1944 als geneesmiddel in de handel en haalde het vrijwillig in 1983 weer uit de handel. Methylhexanamine is een stimulerend middel en een ingrediënt van sommige partydrugs en voedingssupplementen, waarin het meestal wordt aangeduid als "Geranamine" (in feite het hydrochloridezout van methylhexanamine). Mede gezien deze naam wordt vaak geclaimd dat methylhexanamine voorkomt in geraniumolie van de Rozenpelargonium. Geraniumolie blijkt echter geen methylhexanamine te bevatten. Bij producten die "geraniumolie" claimen te bevatten en methylhexanamine blijken te bevatten kan het alleen maar om toevoeging van synthetisch materiaal gaan. 

Omdat methylhexanamine een stimulerend middel is, is het gebruik ervan in de sport niet toegelaten. Het verhoogt de alertheid en vermindert de vermoeidheid. Het zou ook een vetverbrander zijn en vermagerend werken. Het is vergelijkbaar met tuaminoheptaan (heptaan-2-amine), dat ook op de lijst van verboden stimulantia staat.

Vijf Jamaicaanse sporters testten op de kampioenschappen van hun land in juni 2009 positief op het gebruik van methylhexanamine. Eerst was er sprake van het gebruik van methylxanthine, een middel dat niet meer op de verboden lijst stond. Later bleek het om methylhexan(e)amine te gaan en vier van de vijf werden op 14 september 2009 voor drie maanden geschorst: Yohan Blake, Marvin Anderson, Lansford Spence en Allodin Fothergill. De vijfde, sportster Sheri-Ann Brooks, ontliep een schorsing wegens procedurefouten (het B-staal was zonder haar medeweten getest).
De Belgische hordeloper Damien Broothaerts werd ook positief bevonden.

De Franse wielrenner Clément Lhotellerie, rijdend voor Vacansoleil, testte in april 2009 eveneens positief op methylhexanamine, volgens eigen zeggen afkomstig van een voedingssupplement met geraniumolie. Het contract met zijn ploeg werd daarop verbroken. Ook de Portugese wielrenner Rui Costa van de wielerploeg Caisse d'Epargne testte in het najaar van 2010 positief op het middel.

Op de Olympische Zomerspelen 2012 in Londen werd de Syrische 400m-hordeloopster Ghfran Almouhamad betrapt op methylhexanamine bij een dopingtest op 3 augustus 2012. In het najaar werd het 18-jarige Russische schaatstalent Pavel Koelizjnikov voor twee jaar geschorst vanwege het gebruik van het middel, naar eigen zeggen tegen een verkoudheid.

Ook in Nederland is melding gemaakt van mogelijk gebruik in de sport: in 2012 zou SV Spakenburg, kampioen in dat jaar van de hoogste amateurdivisie Topklasse Zaterdag, gebruik hebben gemaakt van methylhexanamine.


</doc>
<doc id="1717963" url="https://nl.wikipedia.org/wiki?curid=1717963" title="Ethylpropanoaat">
Ethylpropanoaat

Ethylpropanoaat of ethylpropionaat is de ethylester van propionzuur. Het is een kleurloze, heldere vloeistof met een sterk fruitige geur, die lijkt op die van bananen en ananas. Het komt voor in de natuur in appels.

Ethylpropanoaat kan bereid worden door de zuur-gekatalyseerde verestering van ethanol met propionzuur. Als zure katalysator wordt zwavelzuur of "p"-tolueensulfonzuur aangewend.

Ethylpropanoaat wordt gebruikt als geurstof en smaakstof in allerlei gebieden, waaronder parfums, dranken, voeding, snoep en kauwgom.

Ethylpropanoaat is licht ontvlambaar en in geconcentreerde vorm irriterend voor de ogen, de huid en de luchtwegen.



</doc>
<doc id="1718049" url="https://nl.wikipedia.org/wiki?curid=1718049" title="Hofje van Jongkind">
Hofje van Jongkind

Het Hofje van Jongkind is een voormalig hofje van barmhartigheid gesticht in 1702 aan de Zeugstraat in de Nederlandse stad Gouda.

De Goudse notaris Adriaan Jongkind overleed in 1700 als vrijgezel. Hij had daarvoor testamentair bepaald dat de gereformeerde diaconie zijn enige erfgenaam zou zijn. Voorwaarde was dat een bedrag van ƒ 9.000 bestemd zou worden voor het oprichten van een hofje, dat zijn naam zou dragen. De woningen dienden voor de huisvesting van "arme en oude weduwen zonder kinderen" of van "oude vrijsters", die in Gouda woonachtig waren en behoorden tot Nederduits Gereformeerde Kerk. De bewoonsters ontvingen jaarlijks tien tonnen turf. Zijn huishoudster Pieterge Pieters van der Neut kreeg naast een legaat ook het recht om naast haar werkgever te worden begraven in de Sint-Janskerk van Gouda en voorrang om, samen met haar zuster Gooltje, in één van de huizen van het hofje te wonen.

In 1701 kocht de diakonie een huis aan de Zeugstraat met enkele daarachter gelegen woningen. Het nieuwe hofje kreeg twee huurhuizen aan de straatzijde en negen huisjes in het hofje. De regels voor toewijzing van woningen in het hofje werden streng nageleefd. Zo kreeg een blinde vrouw geen toestemming om een inwonende hulp te huisvesten. Zij besloot daarop geen gebruik te maken van de hofjeswoning, maar bij haar zoon te gaan inwonen. Van de bepaling, dat de vrouwen lid moesten zijn van de Nederduits Gereformeerde Kerk werd eenmaal afgeweken, maar met de uitdrukkelijke bepaling, dat "niemant na des sulks sal toegestaen worden, of sal een geruijme tijt lidmaet der gemeente geweest zijn".

In 1959 werd het hofje verkocht en kwam er een speelgoedwinkel en een doe-het-zelfzaak. Het poortje is bewaard gebleven en werd in 1988 verplaatst naar de Vrouwesteeg. Daar vormt het de toegang tot de tuin van het Verzetsmuseum.


</doc>
<doc id="1718144" url="https://nl.wikipedia.org/wiki?curid=1718144" title="Hofje van Tams">
Hofje van Tams

Het Hofje van Tams is een voormalig hofje van barmhartigheid gesticht in 1657 aan de Nieuwehaven in de Nederlandse stad Gouda.

Maria Tams overleed in 1656 als vrijgezel. Zij had daarvoor testamentair bepaald dat een bedrag van ƒ 7.000 uit haar erfenis beschikbaar gesteld zou worden voor de bouw van enkele woningen, waarvan drie voor haar arme bloedverwanten en drie voor arme leden van de Lutherse kerk. Het hofje werd dan ook wel het "Lutherse erf" genoemd. De bewoners ontvingen jaarlijks "tien tonnen turf, acht ponden boter en twee hemden".

De regenten kochten twee huizen aan de noordzijde van de Nieuwehaven en lieten hierachter negen woningen bouwen.. De beide woningen aan de voorzijde van de straat moesten in 1767 vanwege belastingschulden verkocht worden.

De woningen zijn in de vijftiger jaren van de 20e eeuw afgebroken om plaats te maken voor een kantoorgebouw van het ziekenfonds. Het poortje aan de Nieuwehaven (zie afbeelding) is de herinnering aan het hofje, dat zich op deze plek bevond.


</doc>
<doc id="1718229" url="https://nl.wikipedia.org/wiki?curid=1718229" title="Hofje van Cincq">
Hofje van Cincq

Het Hofje van Cincq (ook "Cincqenerf") is een hofje van barmhartigheid gesticht in 1700 aan de Nieuwehaven in de Nederlandse stad Gouda.

De vermogende advocaat mr. Cornelis Cincq, zoon van de Goudse burgemeester Gerard Cincq, was nooit gehuwd geweest. Hij overleed in 1698. Volgens een notariële acte was hij verliefd op Alida Wagtendonk, de dochter van een plaatselijk predikant. Hij schonk haar na zijn overlijden zijn woning aan de Hoogstraat. Een kwart van zijn nalatenschap schonk hij aan de gereformeerde diaconie "tot het aanbouwen en opsigten van eenige huisjes, om door arme menschen om niet te worden gewoond." Voor de stichting van het hofje was een bedrag van ƒ 16.245 beschikbaar. Het hofje met twaalf woningen werd aangelegd aan de noordzijde van de Nieuwehaven. Voorbeeld voor de bouw waren enige hofjes in Leiden. In 1699 had één van de regenten, vergezeld door twee timmerlieden en een metselaar, in Leiden diverse hofjes bezichtigd. De Goudse schilder Arent Lepelaer (1655-1732) maakte onder meer het wapen van Cincq boven de poort. Boven deze poort bevond zich de "regentenkamer". Naar verhouding was een te hoog bedrag gebruikt voor de investering, zodat er vrij spoedig exploitatieproblemen rezen. Door verhuur van de woningen aan de straatzijde en door zuinig beheer konden de financiën op het einde van de 18e eeuw op orde worden gebracht. Ook in het begin van de 19e eeuw rezen er weer problemen door de dalende rente-inkomsten en het wegvallen van de belastingvrijstelling. Het entreegeld van tien gulden, dat in 1757 moest worden ingevoerd kon echter in 1861 weer worden afgeschaft.

In de jaren zeventig van de 20e eeuw werden de woningen in het hofje verkocht aan particulieren. Onder toezicht van rijksmonumentenzorg werden de woningen door hen gerestaureerd.


</doc>
<doc id="1718626" url="https://nl.wikipedia.org/wiki?curid=1718626" title="Willem van Tilburg">
Willem van Tilburg

Willem van Tilburg (1942) is een Nederlands psychiater, psychoanalyticus, en emeritus hoogleraar klinische psychiatrie aan de Vrije Universiteit Amsterdam.

Van Tilburg studeerde geneeskunde aan de Vrije Universiteit in Amsterdam. Daarna specialiseerde hij zich tot zenuwarts in de Amsterdamse Valeriuskliniek. In 1970 promoveerde hij bij professor F.C. Stam op een onderzoek naar neurobiochemische factoren bij het ontstaan van schizofrenie. Verder volgde hij ook opleidingen in onder andere de psychoanalyse, gezinstherapie, en groepstherapie.

In 1972 hij zijn carrière bij de Valeriuskliniek, een psychiatrische kliniek gelegen aan het Valeriusplein in Amsterdam. Vanaf 1976 gaf hij hier leiding aan de gemeenschappelijke academische werkplaats van VU medisch centrum en de Valeriuskliniek. In 1981 werd Willem van Tilburg hoogleraar Psychiatrie aan de Vrije Universiteit Amsterdam. De titel van zijn inaugurele rede, "Van diagnostiek naar dialoog", is typerend voor Van Tilburgs kijk op het vak: "Ik vond en vind dat een patiënt niet ondergeschikt moet zijn aan het dictaat van de behandelaars." De Valeriuskliniek werd onderdeel van GGZ Buitenamstel, en hier vervulde hij verder diverse functies. Zo werd hij in 2000 benoemd tot ‘eerste geneeskundige’ van GGZ Buitenamstel. Op 16 februari 2007 ging Willem van Tilburg met emeritaat.

Van 1996 tot 2002 was Willem van Tilburg voorzitter van de Nederlandse Vereniging voor Psychiatrie. Dankzij vele optredens in de media groeide hij in die jaren uit tot het gezicht van de Nederlandse psychiatrie. In 2007 werd Van Tilburg benoemd tot voorzitter van de Erkenningscommissie Gedragsinterventies Justitie.

In 2007 is Willem van Tilburg is benoemd tot Officier in de Orde van Oranje-Nassau. Hij ontving deze koninklijke onderscheiding voor zijn enorme bijdrage aan de verwetenschappelijking van de psychiatrie.

Van Tilburgs deskundigheid strekt zich uit van aandoeningen als dementie, depressie en schizofrenie tot persoonlijkheidsstoornissen en neurose. Hij heeft een belangrijke bijdrage aan de verwetenschappelijking van de psychiatrie met velerlei onderzoeking over zaken als schizofrenie, delier, borderline, psychoanalyse, religie, empathie, geld, liegen en haat.

Toen Van Tilburg in de 1972 begon in de Valeriuskliniek in Amsterdam, vierde de antipsychiatrie hoogtij. De antipsychiatrie is een beweging die ontstond in de jaren 1960 en vijandig stond tegenover de meeste fundamentele veronderstellingen en gebruikelijke praktijken binnen de psychiatrie. Men stelde het recht van de patiënt centraal, waar in de totalitaire organisatie van de psychiatrie in die tijd nog weinig oog voor was. In 1976 werd Van Tilburg verantwoordelijk voor de opleiding van psychiaters in deze kliniek en greep de kans om vernieuwingen door te voeren in de patiëntenzorg en in de opleiding. Ruim dertig jaar heeft hij leiding gegeven aan de gemeenschappelijke academische werkplaats van VU medisch centrum en de Valeriuskliniek, die onder zijn leiding zijn uitgegroeid tot internationaal toonaangevend op het gebied van onderzoek, opleiding en patiëntenzorg.

In de jaren 1970 heeft Van Tilburg onderzoek gedaan naar de mogelijke toepassing van de systeemdenken in de klinische psychiatrie. De klinische psychiatrie in die tijd was volgens Van Tilburg (1975) voor "velen werkzaam in de gezondheid haast een anachronisme, een totaal verouderde, het individu via muren uit zijn context isolerende, botaniserende benaderingswijze". De systeembenadering hierintegen is "een begrip dat voor velen blijkbaar ongedachte diagnostische en therapeutische modellen en mogelijkheden biedt, als men tenminste mag afgaan op de toenemende frequentie waarmee het woord "systeem" in het psychiatrisch vakjargon verschijnt; vaak weliswaar als losse aanduiding voor een groep min of meer samenhangende verschijnselen, maar soms ook als méér pretenderende terminus technicus".

Als hoogleraar legde Van Tilburg zich toe op ouderenpsychiatrie. De Valeriuskliniek had op dit gebied een lange traditie. Met name de eerste hoogleraar Bouman deed hier al onderzoek naar de ziekte van Alzheimer. Van Tilburg zelf trad in de voetsporen van voorganger en promotor F.C. Stam. Begin jaren 1980 stond de ouderenpsychiatrie ook in de politieke belangstelling door de toenemende aandacht voor de vergrijzing van de bevolking.

Een belangrijke onderzoekslijn in zijn werk werd de epidemiologie. Zijn belangstelling hiervoor kwam vanuit de vraag "hoe een ziekte zich nou écht in de maatschappij manifesteert, hoe groot het probleem is en door welke factoren het ontstaat. In een klinische setting zie je toch alleen maar een selectie, mensen zijn daar bovendien niet zoals ze thuis zijn". Vanaf de tweede helft van de jaren tachtig kwam dit onderzoek in een stroomversnelling en zijn er allerlei onderzoeksprojecten uitgevoerd.

Het afscheid van Willem van Tilburg op 16 februari 2007 stond in het teken van de behandeling van mensen met zeer ernstige psychiatrische aandoeningen. Tijdens het symposium ter gelegenheid van zijn afscheid, 'Severe Mentel Illness, hart van de psychiatrie', werd aandacht gevraagd voor de behandeling van deze groep mensen. Die middag hield Van Tilburg zijn afscheidsrede, getiteld 'Hart van de psychiatrie', waarin hij aandacht vraagt voor een blijvende betrokkenheid van behandelaars bij de patiënt.

Van Tilburg publiceerde en werkte mee aan meer dan 400 wetenschappelijke publicaties. Een selectie:



</doc>
<doc id="1719317" url="https://nl.wikipedia.org/wiki?curid=1719317" title="Sifon (insect)">
Sifon (insect)

Sifons of sifunculen zijn een paar naar achteren gerichte, enigszins opgerichte buisjes op de bovenzijde van het vijfde of zesde tergiet van het insectenlichaam en komen voor bij bladluizen ("Aphidoidea") en bepaalde niet in Nederland voorkomende vliesvleugeligen ("Galodoxinae"). Bij sommige soorten zijn het slechts twee openingen. Sifons moeten niet verward worden met cerci.

Uit de sifons komt een wasachtige vloeistof met alarmeringsferomonen ter verdediging van het insect tegen vijanden en als waarschuwing naar soortgenoten en bestaat uit triacylglycerol, ook wel sifonwas genoemd, met E-β-farneseen..


</doc>
<doc id="1720101" url="https://nl.wikipedia.org/wiki?curid=1720101" title="British Racing Green">
British Racing Green

British Racing Green is een groene kleur en de internationale racekleur van Groot-Brittannië. Hoewel er discussie bestaat rond de exacte tint voor British Racing Green wordt er in de huidige racerij een donkere, diepe kleur groen gebruikt. In de motorsport werd met British Racing Green slechts verwezen naar de kleur groen op zich, niet naar een specifieke tint. Om die reden is er door de jaren heen van vele verschillende tinten gebruikgemaakt.

Ten tijde van de Gordon Bennett Cup stelde graaf Eliot Zborowski voor om elk land zijn eigen kleur te geven. Aangezien zowel de auto als de coureur uit hetzelfde land dienden te komen kon er geen misverstand bestaan over de te nemen kleur. Groot-Brittannië moest afwijken van zijn nationale kleuren rood, wit en blauw omdat die reeds vergeven waren aan respectievelijk Italië, Duitsland en Frankrijk.

De regels stelden dat de locatie van de volgende race werd bepaald door de winnaar van de voorgaande. Toen Selwyn Edge de race in 1902 won in een Napier voor het Verenigd Koninkrijk werd besloten de race van 1903 in Ierland te houden aangezien racen in Engeland verboden was. Als teken van respect voor de Ierse gastheren werden de auto's klaverblad groen gespoten. Aangezien de auto's reeds eerder met een lichte groene kleur reden werd deze aanpassing hartelijk ontvangen. De kleurverandering werd in eerst instantie alleen toegepast tijdens de grote races maar werd later vastgelegd in de Code Sportif International van de Fédération Internationale de l'Automobile(FIA)

In de jaren twintig van de twintigste eeuw waren de Bentleys zeer succesvol tijdens de races op het circuit van Le Mans. Zij reden allen in een midden tot donker groene kleurstelling. De eerste keer dat de meest donkere groene kleuren opdoken was op de Bugatti van de Brit William Grover-Williams tijdens de eerste Grand Prix van Monaco in 1928. Deze kleur werd bekend als British Racing Green en werd veel gebruikt in de jaren 50 en 60 toen teams als Vanwall, Cooper en Lotus successen behaalden in de Formule 1. Aston Martin en Napier hielden vast aan hun lange geschiedenis en kozen voor lichtere tinten dan de andere Britse teams. Teams uit Australië, dat deel uitmaakt van de Britse Commonwealth namen de groene kleur over maar voegden daar na verloop van tijd Australische elementen aan toe zoals een gele of gouden streep.

Onder druk van meerdere teams werd de FIA in 1968 overgehaald om de regels aangaande de kleurstelling van de auto iets te versoepelen. In 1970 werd de verplichte kleurstelling in zijn geheel uit de regels geschrapt waarmee deze snel tot de geschiedenisboeken ging behoren. Sponsoren gingen in rap tempo het uiterlijk van de auto's bepalen.

De geschiedenis van British Racing Green werd nieuw leven ingeblazen in 2000 door Jaguar Racing in de Formule 1. Toen dit team echter werd verkocht aan Red Bull in 2004 verdween de kleur weer uit de Formule 1. Sindsdien hebben andere Britse fabrikanten de traditie ook weer overgenomen. Bentley racete in 2002 en 2003 op Le Mans in een zeer donkere tint groen. Aston Martin keerde terug naar duurraces met de DBR9 in een lichtgroene tint.


</doc>
<doc id="1720612" url="https://nl.wikipedia.org/wiki?curid=1720612" title="Meticilline-resistente Staphylococcus epidermidis">
Meticilline-resistente Staphylococcus epidermidis

Meticilline-resistente Staphylococcus epidermidis (MRSE) is een bacterie die verantwoordelijk is voor moeilijk behandelbare infecties bij de mens. Net als de MRSA, die een resistente variant is van de gebruikelijke Staphylococcus aureus, is de MRSE een variant van de gebruikelijke Staphylococcus epidermidis.

De bacterie heeft een resistentie ontwikkeld tegen bètalactamantibiotica. Infecties ontstaan in het ziekenhuis op meerdere plaatsen in het lichaam waaronder centraal veneuze katheters.

Door de resistentie zijn er net als bij MRSA weinig therapeutische mogelijkheden. Vancomycine is het middel van keuze.



</doc>
<doc id="1722030" url="https://nl.wikipedia.org/wiki?curid=1722030" title="Ramón Cugat">
Ramón Cugat

Ramón Cugat Bertomeu (L'Aldea (Spanje), 25 augustus 1950) is een Spaans vooraanstaand orthopedisch chirurg en traumatoloog, gespecialiseerd in knieoperaties en artroscopie. 

In 1969 begon Cugat met de studie Geneeskunde aan de Universitat de Barcelona. In 1979 behaalde hij zijn titel als medisch specialist in de Orthopedie en Traumatologie. Vervolgens was Cugat werkzaam voor meerdere ziekenhuizen in Spanje, Engeland en de Verenigde Staten. In januari 1992 werd hij aangesteld als professor aan de medische faculteit van de Universitat de Barcelona. 

Cugat richtte zich vanaf begin jaren negentig sterk op sporters. Zo was hij werkzaam voor het American football-team Barcelona Dragons en behoorde Cugat tot het traumatologische team op de Olympische Zomerspelen 1992 van Barcelona. Sinds 2003 is hij nauw verbonden aan FC Barcelona. Cugat opereerde met goed gevolg een groot aantal profvoetballers, waaronder Xavi Hernández, Samuel Eto'o, José Edmílson, Carles Puyol, Albert Jorquera, Mikel Arteta, Francesc Fàbregas, Curro Torres, David Silva en Fernando Torres.

In 2012 werd Cugat onderscheiden met jury-prijs op het Gala de les Estrelles del Futbol Català voor zijn verdiensten voor het Catalaanse voetbal.


</doc>
<doc id="1725562" url="https://nl.wikipedia.org/wiki?curid=1725562" title="Johannes Acronius Frisius">
Johannes Acronius Frisius

Johannes Acronius (of Atrocianus) Frisius (Akkrum, Friesland, 1520 - Bazel, 18 oktober 1564) was een 16e-eeuws Fries arts en wiskundige.

Hij werd genoemd naar zijn geboortestad Akkrum. Vanaf 1547 werkte hij als hoogleraar wiskunde in Bazel, na 1549 werkte hij als hoogleraar in de logica, en vanaf 1564 als hoogleraar in de geneeskunde. Nog in hetzelfde jaar stierf hij aan de gevolgen van de pest. Afgezien van wiskundige en natuurwetenschappelijke werken, schreef hij ook Latijnse poëzie en humanistische traktaten.



</doc>
<doc id="1725709" url="https://nl.wikipedia.org/wiki?curid=1725709" title="Paratonie">
Paratonie

Paratonie is het verschijnsel dat een patiënt zich stijf houdt en zich niet goed kan ontspannen, als gevolg van een te hoge spierspanning. Het verschijnsel komt veel voor bij verplegingsbehoevende patiënten. Het is een karakteristieke tonusstoornis in het laatste stadium van dementie. Paratonie speelt een belangrijke rol in de achteruitgang van de kwaliteit van leven en zorgt voor een exponentiële toename van de zorgzwaarte in de laatste fase van dementie. Paratonie komt in de beginfase van dementie bij ongeveer tien procent voor en in de laatste fase bij negentig procent.

De definitie van paratonie is:

De bewegingsmogelijkheid voor de patiënt neemt hierdoor sterk af en er kunnen contracturen optreden. Om vast te stellen dat sprake is van paratonie is het diagnotisch instrument PAI (paratonia assessment instrument) ontwikkeld.
Het risico om paratonie te ontwikkelen neemt toe met de progressie van de dementie en het afnemen van de cognitieve vermogens. Paratonie kan al ontstaan bij een mild cognitive dementia. Mensen met diabetes hebben een hoger risico om paratonie te ontwikkelen en ook mensen met vasculair vaatlijden hebben een hoger risico om paratonie te ontwikkelen. 


</doc>
<doc id="1726007" url="https://nl.wikipedia.org/wiki?curid=1726007" title="Wildman Whitehouse">
Wildman Whitehouse

Edward Orange Wildman Whitehouse (Liverpool, 1 oktober 1816 – Brighton, 26 januari 1890) was een Engels chirurgijn. Hij is echter bekender van zijn onsuccesvolle pogingen als elektrotechnicus bij de aanleg van de eerste trans-Atlantische telegraafkabel in 1858.

Whitehouse werd geboren in Liverpool als zoon van een koopman. Hij kwalificeerde zich in 1840 als lid bij het "Royal College of Surgeons" en vestigde een succesvolle praktijk in Brighton.

In de jaren 1850 voerde hij testen uit die, volgens hem, aantoonden dat de gevreesde bandbreedte problemen voorspeld in onderzeese telegraafkabels geen belemmering zouden zijn voor de commerciële uitvoering ervan. Zijn claims werden echter betwist door de natuurkundige William Thomson (de latere Lord Kelvin).

Desondanks nam Cyrus West Field Whitehouse aan als hoofd elektrotechniek voor de "Atlantic Telegraph Company"; het bedrijf dat de eerste telegraafkabel over de Atlantische Oceaan tussen het Ierse eiland Valentia en Newfoundland aanlegde. Wegens zijn slechte gezondheid reisde Whitehouse zelf niet mee tijdens de kabellegexpeditie, maar bleef achter in Ierland. Wanneer op 16 augustus 1858 de kabel uiteindelijk in bedrijf werd genomen, traden de problemen op die Thomson reeds had voorzien. Zo duurde het zestien uur voordat het felicitatietelegram dat koningin Victoria verstuurde aan de Amerikaanse president Buchanan begrijpelijk was overgeseind.

Om de problemen op te lossen verhoogde Whitehouse de spanning op de kabel totdat bij 2000 volt de kabelisolatie van guttapercha wegsmolt en de kabel onherstelbaar defect raakte. Ondanks dat zijn kabel nooit goed had gefunctioneerd hield hij vol dat de kabel en zijn apparatuur een succes waren. Hoewel hij zichzelf publiekelijk probeerde vrij te pleiten, concludeerde een Brits parlementaire onderzoekscommissie in 1861 dat Whitehouse hoofdverantwoordelijk was voor het falen van de kabel. In 1865 werd een tweede, veel betere trans-Atlantische kabel aangelegd waarbij nu wel de adviezen van Thomson werden opgevolgd.


</doc>
<doc id="1726696" url="https://nl.wikipedia.org/wiki?curid=1726696" title="Huis van Zessen (Alkmaar)">
Huis van Zessen (Alkmaar)

Het oudste nu nog bestaande hofjesgebouw in Alkmaar is het Huis van Zessen (Schoutenstraat 2). De geschiedenis ervan gaat terug tot 1511. In dat jaar overleed Dirk Symonsz. van Boschhuysen, die in zijn testament bepaalde dat er uit zijn erfenis een provenhuis gesticht moest worden, bestemd voor bewoning door een zestal arme oude mannen. Dirk Symonsz. stamde uit een belangrijke Alkmaarse familie. Zijn vader was de machtige Claes Corf, jarenlang burgemeester van Alkmaar en bewoner van het Hooge Huys.

In het najaar van 1513 betrokken de eerste mannen het provenhuis, dat gevestigd werd in een pand aan de westzijde van de Schoutenstraat. Het ‘Huis van Zessen’ zoals het vanaf de 16de eeuw gewoonlijk werd genoemd, zag er allerminst uit als een hofje. Het was een langgerekt hoog gebouw, met een tuin erachter. Volgens een beschrijving uit 1711 waren in het huis, dat twee verdiepingen telde, 8 kamertjes afgetimmerd, elk met een eigen bedstede. Links van de ingang was een ruim vertrek, dat dienstdeed als woning voor een ‘binnenmoeder’ en dagverblijf voor de bewoners.
De bewoners moesten zich houden aan een reglement dat in 1511 werd vastgesteld. Het is het oudste bewaard gebleven reglement van een Alkmaars hofje en geeft ons een unieke inkijk in de gang van zaken in het huis in de 16de eeuw. Het reglement schreef onder meer voor dat mannen dagelijks in de Grote Kerk de hoogmis en de vespers moesten bijwonen. Tijdens het kerkbezoek moest er gebeden worden voor de zielen van de stichter en diens familie. De mannen zaten overdag in de woonkeuken, waar ze verzorgd werden door de (binnen)moeder. Na de reformatie verviel het verplichte dagelijkse kerkbezoek. Wel bleef de instelling katholiek.

De eerste bewoners zullen afkomstig zijn geweest uit de familie van de stichter en diens personeel. Dit was in de meeste hofjes gebruikelijk. Pas als er niemand in de eigen kring gevonden kon worden, kwamen vreemden aan de beurt. De bewoners van het Huis van Zessen behoorden niet tot de alleramsten: eind 19de eeuw moesten ze maandelijks 10 gulden kostgeld betalen.
In afwijking van veel andere Alkmaarse hofjes, beschikte het Huis van Zessen niet over een college van regenten. Het opperbestuur over het provenhuis berustte bij een erfgenaam van de stichter, die ‘patroon’ werd genoemd. Namens hem was een rentmeester verantwoordelijk voor het financieel beheer. De binnenmoeder droeg zorg voor de dagelijkse gang van zaken in het huis.
In de loop der eeuwen raakte het patronaat over het provenhuis in buitenlandse handen. In 1911 droegen de laatste bezitters, de hertogen van Savoye-Aosta, het provenhuis over aan de Haarlemse bisschop.
Sinds 1901 werd het provenhuis bestuurd door een drietal ‘directeuren’ uit naam van de patroon.

Het provenhuis bleef als zodanig bestaan tot in de jaren zeventig. Toen steeds duidelijker bleek dat het huis niet geschikt was voor moderne bejaardenzorg, werden geen nieuwe bewoners meer opgenomen. Sinds 1975 werd het pand bewoond door een drietal paters dominicanen. In 1997 vertrokken deze uit Alkmaar en werd het pand verkocht aan de gemeente Alkmaar. Sindsdien is het in gebruik als vergaderruimte voor de raadsfracties. In 1980 werden de bezittingen van het voormalige provenhuis ondergebracht in de stichting Het Huis van Zessen, die nog steeds bestaat en actief is in de zorg, conform de oorspronkelijke doelstelling zoals vastgelegd in het testament van Dirk Symonsz.

Slechts de voorgevel en de zijgevels van het Huis van Zessen zijn (in kern) nog laatmiddeleeuws. Voor het overige wordt het uiterlijk sterk bepaald door verbouwingen in de 19de en 20ste eeuw. Zo kreeg de voorgevel in het begin van de 19de eeuw de empire-ramen en een wit geschilderde pleisterlaag met diepe schijnvoegen. Binnen zijn enkele monumentale ruimtes in neorenaissancistische stijl verbouwd: de grote zaal (1910) en de regentenkamer (1922).



</doc>
<doc id="1726698" url="https://nl.wikipedia.org/wiki?curid=1726698" title="Huis van Achten">
Huis van Achten

Het Huis van Achten of het Provenhuis van Johan van Nordingen is een hofje / provenhuis in Alkmaar. Het bevindt zich net als het naastgelegen Hof van Sonoy op het oorspronkelijke terrein van het zogenaamde ‘Witte Hof’ of Sint Maria Magdalena Klooster. Het hofje werd gesticht in 1656.

Johan van Nordingen de Jonge, de stichter van het Huis van Achten, verloor zijn vrouw Maria van Steenhuysen, nadat hij drie weken met haar gehuwd was geweest. Hij stierf als weduwnaar in 1656, nog geen 31 jaar oud. Een jaar eerder was zijn vader overleden. Johan jr. erfde drie grote vermogens, van zijn vader, van een oom en van zijn vrouw.
Johan bepaalde in zijn testament van 11 november 1654 - hij was toen al ziek - dat op de plaats van het huis op de hoek Nieuwesloot-Lombardsteeg dat hij van zijn vader had geërfd, een nieuw provenhuis gebouwd moest worden voor zes tot acht oude mannen. Een ‘vroupersoon’ zou voor de mannen moeten koken en ze verder verzorgen. De regenten van het te stichten huis mochten niet op religie letten. Vanaf het begin streefde men naar evenwicht tussen katholieke en gereformeerd (hervormde) bewoners.

De reden dat Johan zijn provenhuis voor oude mannen bestemde, was bijzonder. De meeste Alkmaarse hofjes waren bedoeld voor vrouwen. Er was in Alkmaar één ander gesticht voor mannen, het Huis van Zessen. Maar dit provenhuis nam alleen katholieke mannen op.

Het nieuwe hofje werd nog in het overlijdensjaar van Johan van Nordingen de Jonge gebouwd in maar enkele weken. Naast acht kamers voor de bewoners, beschikte het huis over een regentenkamer, een kamer voor de ‘moeders’, een kamer voor de meid, een provisiekamer, een keuken en een eetkamer voor de proveniers. Het Huis van Achten, zoals het veelal werd genoemd, behoorde tot de grootste van de tot dan toe gebouwde hofjes. Als geheel was het Provenhuis Paling en Van Foreest groter, maar dat bestond uit losse kamers.

Al sinds de bouw sieren twee karakteristieke beeldjes van bebaarde oude mannen de gevel van het provenhuis. Het Huis van Achten heeft niet alleen een fraaie gevel, maar ook een bijzonder rijk interieur. In de stijlvolle vestibule zijn ook weer twee beeldjes van oude mannen te vinden, dit keer in hout uitgevoerd. De regentenkamer heeft een deftige allure. Aan de wanden hangen oude schilderijen van de familie van de stichter. Boven de schouw hangt een portret uit ca. 1660 van het eerste regentencollege. Het provenhuis heeft een klassieke hofjesvorm: het is gebouwd rondom rond een binnentuin. Een overdekte galerij met glasvensters geeft toegang tot de tuin.

Al in de achttiende eeuw sprak men van het Huis van Achten als een van de ‘fraayste en aanzienlijkste provenhuizen’ van de stad. Aan de kant van de Nieuwesloot stond het pand in het water, wat een schilderachtig effect gaf. Na de demping van het water in 1863 oogt het pand veel kleiner dan vroeger.
In de jaren zestig van de vorige eeuw was er weinig animo meer bij bejaarden voor het wonen in het langzamerhand achterop geraakte Huis van Achten. Na eind 1977 waren er geen bejaarde bewoners meer. Na een restauratie in 1986/87 ging het bestuur over op studentenhuisvesting. Tegenwoordig zijn de bewoners van alle leeftijden, vrouwen en mannen door elkaar. De ‘moeder’ van weleer is er niet meer. Iedereen kookt en zorgt voor zichzelf, wel is er een huismeester.



</doc>
<doc id="1726699" url="https://nl.wikipedia.org/wiki?curid=1726699" title="Hof van Sonoy (Alkmaar)">
Hof van Sonoy (Alkmaar)

Het Hof van Sonoy is een hofje in Alkmaar. Het bezit de status rijksmonument.

Op de plaats van het huidige Hof van Sonoy lag vroeger het Witte Hof of Sint Maria Magdalena Klooster. Het klooster kwam in 1572 in handen van de stad en het hof werd toen gebruikt om stedelingen onder te brengen die dakloos waren geworden, omdat hun huizen waren gesloopt voor de aanleg van de nieuwe stadsverdediging. Na het beleg werd het Hof verkocht aan Diederik Sonoy, gouverneur van het Noorderkwartier, die hier enige jaren heeft gewoond. Sonoy had een sleutelrol in de overwinning op de Spanjaarden in 1573. Zijn naam is aan deze plek verbonden gebleven. 

De volgende eigenaar was Mr. Willem van Bardes. hij heeft de markante achtkantige toren laten bouwen. Het poortje met het wapen van Bardes dateert uit het begin van de 17e eeuw. In 1743 kwam het Hof in bezit van de Hervormde Gemeente, die hier een tehuis voor oude mannen en vrouwen vestigde. De later aangebrachte gevelsteen aan de buitenzijde van het poortje herinnert hieraan. Dit poortje is in de jaren 1970 geadopteerd en gerestaureerd door de Historische Vereniging Alkmaar, die het nu als logo voert. Het linkerpand is tegenwoordig ingericht als restaurant.


</doc>
<doc id="1729203" url="https://nl.wikipedia.org/wiki?curid=1729203" title="Douglas Mackay Henderson">
Douglas Mackay Henderson

Douglas Mackay Henderson (1927-2007) was een Britse botanicus en mycoloog. In 1948 studeerde hij af in de botanie aan de University of Edinburgh met 'first class honours'. In zijn studententijd hield hij zich onder meer bezig met " Sclerotinia", een geslacht van schimmels die plantenziekten veroorzaken. Ook hield hij zich aan de University of Oxford bezig met virussen die plantenziekten veroorzaken.

Van 1948 tot 1951 werkte Henderson bij het Department of Agriculture and Fisheries for Scotland. Vanaf 1951 werkte hij als wetenschappelijk medewerker bij de Royal Botanic Garden Edinburgh.

In 1966 werd Henderson gekozen als fellow van de Royal Society of Edinburgh (conservator van de bibliotheek en het museum van 1978 tot 1987). Ook werd hij gekozen als fellow van de Linnean Society of London. Tevens was hij lid van organisaties als de British Mycological Society (voorzitter in 1975), de Botanical Society of the British Isles en de Botanical Society of Edinburgh (voorzitter van 1964 tot 1966).

In 1970 werd Henderson de twaalfde 'regius keeper' (directeur bij koninklijke benoeming) van de Royal Botanic Garden Edinburgh, als opvolger van Harold Fletcher. In deze functie initieerde hij de "Flora of Bhutan", een beschrijving van de flora van Bhutan. Dit leidde tot de beschrijving van meer dan zesduizend plantensoorten. Hij zorgde voor de installatie van de eerste elektronenmicroscoop in de botanische tuin. Onder zijn leiding werden de bibliotheek en het herbarium uitgebreid. Onder Hendersons leiding werd in 1978 de Dawyck Botanic Garden de derde regionale tuin onder het beheer van de Royal Botanic Garden Edinburgh.

Henderson had nog meer functies. Tussen 1969 en 1981 was hij secretaris van de International Association of Botanical Gardens. Ook diende hij een termijn in het Policy Committee van de New York Botanical Garden. Hij kreeg meerdere onderscheidingen, waaronder de Willdenow Medal van de Botanischer Garten Berlin en in 1985 de Victoria Medal of Honour van de Royal Horticultural Society. In 1983 kreeg hij een erehoogleraarschap van de University of Edinburgh. In 1985 werd hij benoemd tot Commandeur in de Orde van het Britse Rijk.

In 1987 werd hij als regius keeper van de Royal Botanic Garden Edinburgh opgevolgd door John McNeill, waarna Henderson werd benoemd tot 'Her Majesty's Botanist in Scotland'. "The British Rust Fungi" (1966) was een standaardwerk van Henderson en Malcolm Wilson, dat handelde over de schimmelorde "Uredinales". Samen met Roy Watling nam Henderson het initiatief voor de meerdelige "British Fungus Flora", die handelt over schimmels in de Britse Eilanden.



</doc>
<doc id="1729425" url="https://nl.wikipedia.org/wiki?curid=1729425" title="Kinidine">
Kinidine

Kinidine is een optisch isomeer van kinine. Het wordt net als kinine verkregen uit de bast van de kinaboom (Cinchona officinalis) en verwante planten. Het is een alkaloïde met een geneeskrachtige werking als antiaritmisch middel bij bepaalde vormen van hartritmestoornissen. Het behoort tot de antiaritmica van klasse 1 omdat het de natrium- en kaliumstroom doorheen celmembranen blokkeert. Daardoor vermindert de spontane activiteit (= automatie) en prikkelbaarheid van het hart, en wordt de periode dat het hart in het geheel niet prikkelbaar is langer.

Kinidine is ook werkzaam tegen bepaalde vormen van malaria; het doodt de schizonten van de malariaparasieten "Plasmodium vivax" en "Plasmodium malariae", maar niet die van "Plasmodium falciparum".

In geneesmiddelen met kinidine komt deze werkzame stof doorgaans voor als kinidinesulfaat, dit is het sulfaatzout van de kinidinebase met als formule (CHNO).HSO.2HO, dus een dihydraat.

Kinidine wordt tegenwoordig niet vaak meer gebruikt omdat het uitgesproken bijwerkingen vertoont, en wisselwerkingen heeft met heel wat andere geneesmiddelen. Bijwerkingen zijn onder meer verlaging van de bloeddruk, braken, diarree, hartfalen of hartstoornissen, misselijkheid; en bij langdurig gebruik of bij overdosering cinchonisme, dit zijn vergiftingingsverschijnselen door kinine-derivaten: o.a. oorsuizen, gehoorstoornissen, hoofdpijn, duizeligheid en gezichtsstoornissen; het kan dodelijk zijn bij ernstige overdosering.



</doc>
<doc id="1729458" url="https://nl.wikipedia.org/wiki?curid=1729458" title="Schizogonie">
Schizogonie

Schizogonie is de benaming van een stadium in de ongeslachtelijke voortplanting van bepaalde eencellige protista, waaronder Plasmodium- (malaria-) en Cryptosporidium-parasieten. Door een beet van een mug met malariaparasieten, komen sporozoïeten van de parasiet in de bloedbaan terecht en vandaaruit in de lever. Daar groeien de kleine sporozoïeten tot een amoebe-achtige vorm, de schizont. De celkern van een schizont zal zich een aantal keren delen ten koste van de levercel waarin hij zich bevindt, tot de levercel en de schizont ten slotte openbarsten en er nieuwe organismen (merozoïeten) vrijkomen in de bloedbaan; die dringen elk weer een levercel binnen waar opnieuw een schizont ontstaat. Deze vermeerderingscyclus of schizogonie herhaalt zich enkele malen, tot er een nieuwe fase optreedt, waarbij de merozoïeten in rode bloedcellen terechtkomen waarin ze zich zullen ontwikkelen tot mannelijke en vrouwelijke gameten.

Schizonticiden zijn geneesmiddelen die schizonten in de bloedbaan doden en zo de infectie door dergelijke parasieten afremmen. Kinine, kinidine, artemisinine en proguanil zijn enkele voorbeelden van antimalaria-schizonticiden.


</doc>
<doc id="1729507" url="https://nl.wikipedia.org/wiki?curid=1729507" title="Humeur">
Humeur

Met humeur kan een gemoedstoestand of een nu door de wetenschap achterhaalde balans van lichaamssappen zijn bedoeld. Deze vier zogeheten humores waren vanaf de oudheid tot in de 19e eeuw een verklaring voor tal van ziekten en gedragingen. In de Nederlandse taal hebben de humores veel sporen achtergelaten, zo noemt men een triest en afwijzend karakter nog steeds "zwartgallig".

In de moderne wetenschap wordt het humeur in verband gebracht met het limbisch systeem in de grote hersenen en met hormonen. Een aantal van de 200 waargenomen hormonen in het menselijk lichaam beïnvloed de geestesgesteldheid. Met name de geslachtsorganen en de hypofyse beïnvloeden het denken. Het humeur is geen gebruikelijke term in de wetenschap meer, daarin spreekt men tegenwoordig over gemoedstoestanden.


</doc>
<doc id="1729601" url="https://nl.wikipedia.org/wiki?curid=1729601" title="Kim Petras">
Kim Petras

Kim Petras (Keulen, 27 augustus 1992) is een Duitse tienerzangeres, geboren als Tim Petras, die in 2006 als 13-jarige in Duitsland bekend raakte als "de jongste transseksueel".

Op haar twaalfde begon zij aan een hormoonbehandeling, die haar puberteit afremde. In september 2007 was Petras model voor de "German Hair Salons". In september 2008 bracht Petras als zangeres haar debuutsingle in Duitsland uit, getiteld "Fade Away". Op 11 maart 2011 verscheen haar debuutalbum: "One Piece of Tape".

In 2013 werkte ze mee aan de singles "Flight to Paris" en "Heartbeat" van Klaas Gerling.


</doc>
<doc id="1730515" url="https://nl.wikipedia.org/wiki?curid=1730515" title="Jacob en Annagasthuis">
Jacob en Annagasthuis

Het Jacob- en Annagasthuis is een hofje aan het Gasthuisstraatje in de Nederlandse stad Groningen.

Het Jacob- en Annagasthuis werd gesticht op het einde van de 15e eeuw door Jacob Grovens en zijn vrouw Eteke Sluchtinge. De stichtingsbrief is van 19 februari 1495. Het gasthuis werd in opdracht van de ouders van Etteken opgericht ter ere van Anna, de moeder van Maria, en van de apostel Jacobus. Het gasthuis was bedoeld als goedkope huisvesting voor 12 arme Groningers, die er kost en inwoning genoten. Het gasthuis kreeg vanwege het uitgedeelde voedsel als bijnaam "Lekkerbeetjesgasthuis". In 1539 kon het aantal plaatsen met 5 worden uitgebreid door een legaat van mr. Ulphart Sibrandes, proost te Loppersum. In 1899 overleed in het gasthuis de toenmalige oudste inwoner van Nederland, Geert Adriaans Boomgaard, op 110-jarige leeftijd. Hij had 34 jaar in het gasthuis gewoond. In 1976 werd het gasthuis gesloten en verkocht aan de BV Stadsherstel die er studenten in huisvestte. In 1982 werd het als complex woningwetwoningen, namelijk 15 "Van Dam-eenheden" voor één en tweepersoons huishoudens, met enkele gemeenschappelijke ruimtes, geschikt gemaakt voor bewoning in de huidige tijd door de "Maatschappij tot Verbetering van Woontoestanden" (tegenwoordig "De Huismeesters").


</doc>
<doc id="1730575" url="https://nl.wikipedia.org/wiki?curid=1730575" title="Juglon">
Juglon

Juglon is een aromatische verbinding met als brutoformule CHO. De stof komt voor in de bladeren, wortels en bast van soorten die behoren tot de familie Juglandaceae (vooral in die van de zwarte walnoot) en wordt onder meer gebruikt als natuurlijke verfstof. In de plant is juglon door een glycosidische binding gebonden aan glucose. Juglon kan ook op synthetische wijze gemaakt worden.

Walnootbomen geven de stof via hun wortels af aan de grond, waardoor de wortelvorming van andere planten geremd wordt. Juglon heeft een antibacteriële en fungitoxische werking en is ook bloedstelpend. Juglon is ook een mutageen.

Juglon is een isomeer van HNQ (2-hydroxy-1,4-naftochinon), een verfstof gewonnen uit hennabladeren. De OH-groep zit dan aan dezelfde ring als de twee andere zuurstofatomen.



</doc>
<doc id="1730878" url="https://nl.wikipedia.org/wiki?curid=1730878" title="Fytotoxisch">
Fytotoxisch

Een stof is fytotoxisch als het een schadelijk (toxisch) effect heeft op de groei van planten. Veel verschillende stoffen kunnen een fytotoxisch effect hebben, zoals sporenelementen in te grote hoeveelheden, chemische bestrijdingsmiddelen, door planten geproduceerde toxische stoffen. Dit laatste wordt allelopatie genoemd, hetgeen een proces is waarbij planten toxische stoffen in de grond brengen die de naburige planten in hun groei remmen of zelfs doden, zoals juglon.


</doc>
<doc id="1730899" url="https://nl.wikipedia.org/wiki?curid=1730899" title="Hexylcinnamaldehyde">
Hexylcinnamaldehyde

Hexylcinnamaldehyde is een veelgebruikte geurstof met een frisse bloemengeur, meer bepaald van jasmijn. Het is een aldehyde dat voorkomt in de etherische olie van verschillende planten, en ook in gekookte rijst. Het is in geringe concentraties een ingrediënt van vele cosmetische producten (parfum, zeep, deodorant, shampoo, ...), evenals in producten zoals luchtverfrissers, desinfecterende middelen en wasmiddelen. Hexylcinnamaldehyde is het hoofdbestanddeel van jasmijnparfums.

Er bestaan "E"- en "Z"-isomeren van de stof, maar de "Z"-isomeer komt weinig voor. Hexylcinnamaldehyde bestaat voor meer dan 90% uit de "trans"- ("E"-)isomeer, α-hexylcinnamaldehyde. Deze stof kan synthetisch bereid worden door de condensatiereactie van octanal en benzaldehyde.

Hexylcinnamaldehyde kan contactallergie veroorzaken. De stof kan de huid gevoelig maken, en personen die allergisch zijn voor de stof moeten het contact ervan met de huid vermijden. In de Europese Unie moet hexylcinnamaldehyde vermeld worden op het etiket van cosmetische producten die meer dan 0,01% (voor af te spoelen producten) of 0,001% (voor andere producten) van de stof bevatten.


</doc>
<doc id="1730913" url="https://nl.wikipedia.org/wiki?curid=1730913" title="Allelopatie">
Allelopatie

Allelopatie is een proces waarbij planten, algen, bacteriën, koralen en schimmels stoffen produceren die de groei en ontwikkeling van andere organismen beïnvloeden. Deze stoffen worden "allelochemische stoffen" genoemd en zijn secundaire metabolieten. Ze kunnen een positief (positieve allelopatie) dan wel een negatief (negatieve allelopatie) effect hebben op andere in hun buurt voorkomende organismen.

Meestal wordt er echter met allelopatie bedoeld: stoffen geproduceerd door een plant die de groei van een andere plant onderdrukt. Zo brengen planten bij negatieve allelopatie schadelijke (toxische) stoffen in de grond die de naburige planten in hun groei remmen of zelfs doden, zoals juglon.

De term allelopatie, van de Griekse woorden "allelo" en "pathy" (elkaar schade berokkenen of schade lijden), werd voor het eerst gebruikt in 1937 door de Oostenrijkse professor Hans Molisch in het boek "Der Einfluss einer Pflanze auf die andere - Allelopathie". Hij gebruikte de term voor het beschrijven van de biochemische interacties, die de groei van naburige planten door een andere plant belemmerde. In 1971 verbreedde Whittaker en Fenny de term in hun publicatie in het wetenschappelijke tijdschrift "Science" en definieerde allelochemische stoffen als alle chemische interacties tussen organismen. In 1984 verbreedde Elroy Leon Rice in zijn monografie de term allelopatie verder en liet er onder vallen alle directe positieve of negatieve effecten van een plant op een andere plant of op micro-orgamismen door het in het milieu brengen van biochemische stoffen. In 1996 definieerde the International Allelopathy Society allelopatie als "Elk proces met betrekking tot secundaire metabolieten door planten, algen, bacteriën en schimmels geproduceerd dat de groei en ontwikkeling van landbouwkundige en biologische systemen beïnvloedt. Onderzoekers gaan nu (2009) echter weer terug naar de oorspronkelijke definitie van allelopatie: stoffen geproduceerd door een plant die de groei van een andere plant onderdrukt. Zoölogen zorgen voor nog meer verwarring doordat ze de term allelopatie gebruiken voor de chemische interactie tussen ongewervelden zoals koralen en sponsdieren.

Leptospermone is een allelopatische stof die door de wortels van de rode lampenpoetser ("Callistemon citrinus") geproduceerd wordt. Ofschoon het een te zwak effect heeft om te worden gebruikt als een commercieel herbicide blijkt de analoge stof, mesotrione (handelsnaam "Callisto"), wel voldoende effectief. Het wordt verkocht voor het bestrijden van breedblad onkruiden in maïs, maar ook glad vingergras en harig vingergras in gazons kunnen er goed mee bestreden worden. Sheeja (1993) rapporteerde de allelopatische interactie van de onkruiden "Chromolaena odorata" (syn. "Eupatorium odoratum") en wisselbloem ("Lantana camara") op belangrijke hoofdgewassen.

Allelopatie blijkt in bossen een belangrijke rol te spelen, waardoor de samenstelling en het groeipatroon bij de regeneratie beïnvloed wordt. Zo beïnvloedt de zwarte walnoot door de productie van juglon de groei van sommige plantensoorten, terwijl andere plantensoorten geen last hebben van juglon. De afgevallen bladeren van de "Eucalyptus" en worteluitscheidingen (exudaten) zijn allelopatisch voor bepaalde micro-organismen en plantensoorten. De hemelboom ("Ailanthus altissima") produceert in de wortels allelochemische stoffen, die de groei van vele plantensoorten onderdrukt.

Rijst heeft ook een sterke allelopatische invloed op onkruid. De mate hangt af van de rijstsoort en het ras. De ondersoort Japonica is meer allelopatisch dan de ondersoort Indica en Japonica-Indica hybriden. De allelopatische eigenschappen in rijst vererven kwantitatief.




</doc>
<doc id="1730963" url="https://nl.wikipedia.org/wiki?curid=1730963" title="Armand Swartenbroeks">
Armand Swartenbroeks

Armand Joseph Antoine Alexis Swartenbroeks (Laken, 30 juni 1892 – Koekelberg, 3 oktober 1980) was een Belgisch voetballer die speelde als verdediger. Hij speelde in de Eerste klasse bij Daring Club Brussel en voetbalde 53 wedstrijden voor het Belgisch voetbalelftal. Na zijn voetballoopbaan was Swartenbroeks eveneens burgemeester van Koekelberg.

Swartenbroeks debuteerde in 1911 in het eerste elftal van Daring Club Brussel, die in Eerste klasse aantraden, en veroverde meteen een vaste plaats in de ploeg. Met de ploeg werd hij kampioen in 1912 en 1914 totdat de Eerste Wereldoorlog uitbrak. Na de hervatting van de competitie werd de ploeg nogmaals kampioen in 1921. Swartenbroeks speelde voor de ploeg tot in 1930 en in de 295 wedstrijden die hij in deze periode speelde, scoorde hij 28 doelpunten.

In 1913 werd Swartenbroeks voor de eerste maal geselecteerd voor het Belgisch voetbalelftal. Tussen 1913 en 1928 speelde hij 53 interlands, een Belgisch record dat pas 10 jaar later door Bernard Voorhoof verbroken werd. Swartenbroeks was in 37 wedstrijden de aanvoerder van het Belgisch elftal. Met de nationale ploeg werd hij olympisch kampioen op de Olympische Zomerspelen 1920 te Antwerpen. Ook op de Olympische Zomerspelen 1924 te Parijs speelde hij mee.

Swartenbroeks werd in 1928 lid van verdienste van de Koninklijke Nederlandse Voetbalbond omdat hij in de B-interland tussen België en Nederland in Antwerpen een onterecht toegekende strafschop met opzet naast het doel trapte. De scheidsrechter had een duw van de Nederlandse doelman Jan de Boer tegen de Belgische aanvaller Jan Diddens bestraft maar hij had niet opgemerkt dat Diddens voorafgaandelijk aan het shirt van De Boer getrokken had. Swartenbroeks was de eerste buitenlandse voetballer die deze hoge onderscheiding mocht ontvangen.

In 1930 stopte Swartenbroeks met voetballen en wijdde hij zich volledig aan zijn loopbaan als arts waarmee hij reeds tijdens zijn voetbalcarrière begonnen was. Hij was eveneens politiek actief voor de gemeentelijke liberale partij (PLP). Hij was arts van beroep en o.m. adviseur sociale zaken. Hij adviseerde erkenning van een handicap en arbeidsongeschiktheid. Zijn adviezen werden vaak gecontesteerd... 
In de jaren ’50 werd hij, onder burgemeester Oscar Bossaert, schepen van onderwijs. De inplanting van de ARK (Athenée Royal de Koekelberg) in de Sint-Agatha-Berchemselaan en de Omer Lepreuxstraat is een van zijn realisaties. 

In 1956 volgde Swartenbroeks Oscar Bossaert op als burgemeester van Koekelberg, een functie die hij uitoefende tot in 1971. Bij de gemeenteraadsverkiezingen van 1964 haalden de liberalen, onder zijn leiding, een absolute meerderheid.Na zijn dood werd er een school naar hem vernoemd.


</doc>
<doc id="1731266" url="https://nl.wikipedia.org/wiki?curid=1731266" title="Allylamine">
Allylamine

Allylamine is het eenvoudigste stabiele onverzadigd amine met als brutoformule CHN. De stof komt voor als een kleurloze vloeistof met een ammoniakachtige geur.

Zuiver allylamine kan bereid worden door hydrolyse van allylisothiocyanaat. Een alternatieve synthesemethode is de behandeling van allylchloride met ammoniak, gevolgd door destillatie. Dit leidt echter tot vorming van polyaminederivaten van propeen, wat meestal ongewenst is.

Allylamine is een grondstof voor het polymeer polyallylamine en diverse copolymeren.


</doc>
<doc id="1734271" url="https://nl.wikipedia.org/wiki?curid=1734271" title="Fenantridine">
Fenantridine

Fenantridine is een polycyclische heteroaromatische verbinding, met als brutoformule CHN. De stof werd in 1891 ontdekt door Amé Pictet en H.J. Ankersmit bij de pyrolyse van het condensatieproduct van benzaldehyde en aniline.

De verbinding bestaat uit drie aromatische ringen waarvan de middelste één stikstofatoom bevat. De structuur komt overeen met die van fenantreen, maar fenantreen heeft geen stikstofatoom. Fenantridine is een isomeer van acridine.

Fenantridine kan bereid worden door de Pictet-Hubert-reactie, waarbij een adduct van 2-aminobifenyl en formaldehyde bij hoge temperatuur reageert met zinkchloride:

De reactieomstandigheden werden in 1931 door Gilbert Morgan en Leslie Percy Walls verbeterd, door zinkchloride te vervangen door fosforylchloride en nitrobenzeen als oplosmiddel te gebruiken.

Fenantridine komt, samen met andere basen als acridine, pyridine en chinoline en alkylderivaten daarvan, voor in steenkoolteer.

Ethidiumbromide en propidiumjodide zijn van fenantridine afgeleide, fluorescerende kleurstoffen die aan DNA binden. Ze worden gebruikt in microbiologisch en genetisch onderzoek.

Overige derivaten van fenantridine, waaronder sometamidium, homidium, pyrithidium en quinapyramine, worden toegepast als geneesmiddel ter behandeling van trypanosomiasis.


</doc>
<doc id="1734628" url="https://nl.wikipedia.org/wiki?curid=1734628" title="Pretarsus">
Pretarsus

De pretarsus of voet is het uiteinde van de gelede poot (tarsus) van een insect. De pretarsus draagt vaak haakachtige structuren die dienen om zich vast te houden. Bij sommige insecten bevat de voet ook smaakreceptoren, zoals de vlinders. Hierdoor proeft een vlinder de ondergrond zodra het dier erop landt. 


</doc>
<doc id="1734629" url="https://nl.wikipedia.org/wiki?curid=1734629" title="Labiale palp">
Labiale palp

De labiale palp of palpus labialis is een geleed tastorgaan aan het labium, de onderkaak of 'kin' van een insect. Het dient bij sommige soorten om het voedsel de kaken in te manoeuvreren en heeft bij andere insecten een zuiver tastzintuiglijke functie. 


</doc>
<doc id="1734632" url="https://nl.wikipedia.org/wiki?curid=1734632" title="Maxillae">
Maxillae

De maxillae of achterkaken zijn een gepaard orgaan aan de kop van een insect. De maxilla draagt bij veel insecten een duidelijk zichtbare maxilliaire palp, een geleed uitsteeksel dat dient ter zintuiglijke waarneming.


</doc>
<doc id="1734635" url="https://nl.wikipedia.org/wiki?curid=1734635" title="Maxillaire palp">
Maxillaire palp

De maxillaire palp of palpus maxillaris is een geleed orgaan aan de kop van insecten. Het is een tastzintuiglijk orgaan dat gelegen is aan de maxilla of achterkaak. 


</doc>
<doc id="1734645" url="https://nl.wikipedia.org/wiki?curid=1734645" title="Galea">
Galea

De galea (meervoud: galeae) is een lob aan de maxilla (achterkaak, meervoud maxillae) van insecten. Bij de meeste insecten zijn de galeae onooglijk klein, maar bij de vlinders zijn ze uitgegroeid tot de proboscis of roltong, waarmee de dieren voedsel opnemen. 


</doc>
<doc id="1735596" url="https://nl.wikipedia.org/wiki?curid=1735596" title="Jeffree Star">
Jeffree Star

Jeffrey Lynn Steininger , beter bekend onder zijn pseudoniem Jeffree Star, is een Amerikaanse androgyn model, zanger, songwriter, modeontwerper, make-upartiest en dj. Ook is hij eigenaar van een make-up merk genaamd Jeffree Star Cosmetics. Zijn carrière is begonnen op Myspace, en zijn zelf uitgebrachte nummers zijn meer dan 100 miljoen afgespeeld. Jeffree Star is een internetfenomeen dat zijn bekendheid vooral te danken heeft aan zijn myspace-pagina. Hij noemt zichzelf "Queen of the Internet" en "Queen of the Beautifuls".

Jeffree Star is geboren op 15 november, 1985, in Orange County (Californië). Zijn vader is overleden toen hij zes jaar oud was. Hij was door zijn alcoholistische moeder grootgebracht. Zij was een model. Als kind, experimenteerde Jeffree met de make-up van zijn moeder, totdat dit een obsessie werd. Hij overtuigde zijn moeder om make-up naar school te dragen. Toen hij 15 was, werd Star een make-upartiest. Terwijl hij dit was, droeg hij zelf ook make-up, had opvallende kleren aan wat veel aandacht trok van medestudenten en andere mensen. Toen hij geslaagd was, vertrok hij naar Los Angeles en vanuit daar deed hij baantjes zoals make-up aanbrengen bij beroemdheden, modelleren en muziek maken.

Star is een van de pioniers van het crunkcore-genre, ook wel screamo-crunk genoemd. Dit genre kenmerkt zich door een combinatie van screamo, pop, electro, post-hardcore en soms ook hiphop. Hij heeft gespeeld op de Vans Warped Tour samen met bands als Anti-Flag, Silverstein en Less Than Jake. Star heeft drie muziekalbums uitgebracht en werkte samen met onder meer Peaches, Hole, Mötley Crüe, Metro Station, Scarling, T-Mills en Hollywood Undead. Hij verscheen in videoclips van onder meer Good Charlotte, Falling In Reverse, Metro Station, Aiden, Ke$ha ("Take it off & friends" versie) en Godhead.

Jeffree Star is gestopt met muziek en startte in 2013 een eigen cosmeticamerk, Jeffree Star Cosmetics.






</doc>
<doc id="1736368" url="https://nl.wikipedia.org/wiki?curid=1736368" title="Robert Grant (bioloog)">
Robert Grant (bioloog)

Robert Edmond Grant (Edinburgh, 11 november 1793 - Londen, 23 augustus 1874) was een Schots zoöloog en anatoom. Grant was vanaf 1827 de eerste hoogleraar in de zoölogie en vergelijkende anatomie aan het University College London. Hij was een aanhanger van de ideeën over evolutie van de Franse bioloog Étienne Geoffroy Saint-Hilaire en was leraar van Charles Darwin, die hij met de ideeën van Geoffroy Saint-Hilaire en Jean-Baptiste de Lamarck in aanraking bracht.

Robert Grant was de zevende zoon van in totaal 14 kinderen van Alexander Grant. Zijn eerste onderwijs kreeg hij door privélessen van zijn vader. Vanaf 1803 zat hij vier jaar lang op de Royal High School in Edinburgh, waar hij in Engels, Latijn, Grieks, geografie en geschiedenis onderwezen werd. Later kwamen daar nog wiskunde en Frans bij. Onder zijn medeleerlingen bevond zich Alexander Tweedie (1794-1884). Een aantal maanden na de dood van zijn vader in 1808 begon hij een studie literatuur aan de universiteit van Edinburgh. In het jaar daarop bezocht hij colleges in de scheikunde van Thomas Charles Hope en in de anatomie van Alexander Monro III (1773-1859). In de daaropvolgende vier jaren studeerde Grant medicijnen. Zijn leraren waren John Thomson (1765-1846) in de chirurgie en John Gordon (1786-1818) in anatomie en fysiologie. In 1810 zette Grant zijn opleiding door aan de Royal Infirmary of Edinburgh waar hij 's zomers colleges in de natuurlijke historie van Robert Jameson (1774-1854) volgde. Een jaar later werd hij lid van de Royal Medical Society, waarvan hij in 1814 voorzitter was.

In 1814 studeerde hij af in de medicijnen met een dissertatie over de bloedsomloop in foetussen. Grant was een vrijdenker en stond open voor ideeën die in die tijd als radicaal beschouwd werden. Zo citeerde hij Erasmus Darwins "Zoönomica", een gedicht over het idee dat soorten door evolutie uit andere soorten kunnen ontstaan, in zijn dissertatie. In plaats van een praktijk als arts te beginnen besloot hij zich toe te leggen op de mariene biologie en vergelijkende anatomie, wat hem mogelijk werd gemaakt dankzij de erfenis van zijn vader.

Na afloop van zijn studie besloot Grant zijn kennis aan te vullen met een reis door Europa, zoals gebruikelijk was in die tijd. Hij reisde over Londen naar Parijs, waar hij de winter van 1815 op 1816 doorbracht. Aan de Jardin des Plantes volgde hij colleges in de vergelijkende anatomie van Henri Marie Ducrotay de Blainville, in de geologie van Barthélemy Faujas de Saint-Fond, in de mineralogie van René-Just Haüy, aan de École de Médecine van André Marie Constant Duméril en Anthelme Louis Claude Marie de Richerand (1779-1840) en aan het Institut de France colleges van Georges Cuvier. Tijdens zijn verblijf in Parijs kwam hij in contact met Étienne Geoffroy Saint-Hilaire, Jean-Baptiste de Lamarck en Pierre André Latreille. Thomas Addison hoorde tot zijn medestudenten.

Na de winter maakte Grant een reis door Frankrijk, waarna hij negen maanden in Rome doorbracht om Italiaans te leren. In Rome volgde hij colleges in de vergelijkende anatomie van Luigi Metaxa (1778-1842) aan de Sapienza Università di Roma. Het daaropvolgende jaar reisde hij door Italië, waarbij hij de academia van Florence, Pisa, Padua en Pavia bezocht. Hij bestudeerde zeedieren aan de kust bij Livorno, Genua en Venetië. In 1817 keerde hij over Genève terug naar Parijs.

Daar aangekomen besloot hij naar Dresden te reizen, om Duits te leren. Hij bleef meer dan een jaar in Saksen om in maart 1819 naar Praag en Wenen te reizen. Na een maand in München trok hij drie maanden lang door Tirol en Zwitserland om ten slotte over Grenoble en Avignon in oktober 1819 in Montpellier aan te komen. In al deze steden bestudeerde hij de natuurhistorische verzamelingen en bezocht hij colleges aan de plaatselijke universiteiten. Vanuit Montpellier reisde hij weer terug naar Parijs, een stad die hij tot het einde van zijn leven regelmatig bleef bezoeken. De winter van 1820 bracht hij in Londen door, waar hij met hulp van Jameson lid werd van de Linnean Society of London. Daarna keerde hij ten slotte naar zijn geboortestad Edinburgh terug.

Na zijn terugkeer vestigde Grant zich als arts in Edinburgh. In 1827 werd hij gekozen tot fellow van de Royal College of Physicians of Edinburgh. Grant was in Parijs onder de indruk geraakt door de nauwkeurige vergelijkende anatomische studies van Cuvier. Hij begon de anatomie van ongewervelde zeedieren te bestuderen, die hij langs de kust van de Firth of Forth verzamelde, sommige in de omgeving van zijn huis aan de kust bij Prestonpans, anderen op vissersboten.

In 1822 had Grant voor persoonlijk gebruik Cuviers boek "Le Règne Animal" vertaald naar het Engels en op aanraden van Jameson begon hij nu met het vertalen van Meckels "System der vergleichenden Anatomie". In 1824 verzocht de anatoom John Barclay (1758-1826) hem in zijn colleges die hij aan de universiteit van Edinburgh gaf het gedeelte over ongewervelden op zich te nemen. In de herfst trok Grant langs de kusten van Schotland, Ierland en kleinere omliggende eilanden voor zijn onderzoek naar de zoölogie en zoötomie van ongewervelden, met name sponsdieren. In 1825 maakte hij zijn ontdekkingen in een serie publicaties bekend. Deze vestigden zijn naam in de wetenschappelijke wereld en sommige werden in het Frans vertaald.

In november 1826 werd Grant in de raad van de Wernerian Natural History Society gekozen. Grant nam zijn studenten, waaronder ook Charles Darwin, mee op zijn tochten langs de kusten van de Firth of Forth. Darwin vertelde Grant over zijn bestudering van de eieren van de bloedzuiger "Pontobdella muricata", die hij in oesters aantrof. Grant publiceerde de ontdekkingen van zijn student waarbij hij Darwins naam vermeldde.

Toen aan de nieuw gestichte University College in Londen een leerstoel in de zoölogie en vergelijkende anatomie gecreëerd werd, adviseerden Robert Jamesson, David Brewster, Alexander Monro en anderen Grant in deze positie te benoemen. Daarop nomineerde Lord Brougham Grant officieel. In januari 1827 werd Grant in Londen aangesteld. Al in zijn eerste jaar aan University College gaf hij meer dan 150 colleges.

In november 1828 werd Grant lid van de Zoological Society of London en in mei 1830 lid van de Geological Society of London. In 1829 werd hij in het bestuur van de Linnean Society gekozen en in 1832 in het bestuur van de Geological Society. Omdat er aan het University College nog geen leerstoel in de geologie was, gaf Grant ook colleges in de geologie en paleontologie. Colleges in de stratigrafie werden door Edward Turner gegeven, John Lindley gaf les over fossiele planten en Grant zelf over fossiele dieren.

In 1833 begon Grant naast zijn universitaire verplichtingen voor de Zoological Society een 40 voorlezingen omvattende cursus over de fysiologie en classificatie van het dierenrijk. Hetzelfde jaar werd hij tot lid van het bestuur van deze society gekozen. Dit stelde hem voor het probleem dat hij zijn onderzoek niet meer in het tijdschrift van de society kon publiceren. Hij publiceerde een 60-delige serie artikelen over de fysiologie en vergelijkende anatomie van het dierenrijk daarom in het radicaal-progressieve tijdschrift "The Lancet". Aan het Royal Institution hield Grant vanaf 1834 voorlezingen over de anatomie, fysiologie en classificatie van ongewervelden. Ook gaf hij in 1834 en begin 1835 colleges over de menselijke fysiologie, waarbij hij galvanistische demonstraties gaf en microscopische practica.
Grant was in Londen een voorstander van het omvormen van het British Museum van een door de aristocratie beheerste verzameling curiositeiten tot een professioneel onderzoeksinstituut zoals de Franse musea en instituten. Samen met het feit dat hij de evolutietheorieën van Geoffroy en Lamarck aanhing werd hij als een radicaal gezien. Zijn tegenstanders waren de conservatieve tories, waaronder de invloedrijke anatoom Richard Owen. Toen Charles Darwin terugkwam van zijn reis met de Beagle, bood Grant aan te helpen met het beschrijven en catalogiseren van de meegebrachte verzamelingen. Darwin wees het aanbod echter af, wellicht omdat hij Grant te controversieel achtte om diens naam aan zijn werk verbonden te zien. Dit zorgde ervoor dat de meegebrachte koralen niet beschreven werden en de twee schijnen daarna geen contact meer te hebben gehad.

In 1835 werd Grant lid van de Entomological Society of London en in 1836 van de Royal Society. Tussen 1837 en 1840 hield hij voor het Royal Institution een serie voorlezingen over de voeding, motoriek en waarneming bij dieren. Hij gaf twee voorlezingen over straaldiertjes aan het British and Foreign Institute. In 1842 identificeerde en catalogiseerde hij in Noord-Amerika opgegraven beenderen van mastodonten. Daarnaast was hij een van de eerste leden van de Philological Society of London, vanwege zijn interesse in talen. In de jaren 40 van de 19e eeuw leerde hij Nederlands.

In de zomer reisde hij naar het buitenland. Zo bleef hij regelmatig Parijs bezoeken, in 1831 samen met Owen. In 1844 en 1849 bezocht hij België, waarbij hij in Brussel, Antwerpen, Gent, Leuven en Luik verbleef. In 1846 reisde hij met zijn Indische student Soorjo Chuckerbutty een jaar door Duitsland. In 1848 en 1850 bezocht Nederland, waarbij hij Leiden en Utrecht bezocht.

Vanaf de jaren 40 ging het minder met Grants carrière. Dit kwam vooral doordat zijn plek als meest vooraanstaande anatoom door Owen werd overgenomen. Owen was ambitieus en bovendien een tegenstander van de transmutatietheorie van Lamarck en Geoffroy. Hoewel hij evolutie van soorten niet geheel uitsloot, viel hij de in die tijd radicale ideeën van Grant hard aan. Als atheïst en vermoedelijk homoseksueel was Grant waarschijnlijk ook te veel een buitenbeentje om bij de victoriaanse elite aan te kunnen sluiten.

In 1847 werd Grant decaan van de medische faculteit van de universiteit van Londen. Tussen 1853 en 1859 was hij ook Swiney professor voor geologie aan het British Museum. Grant stierf in 1874 na een twee weken durende ziekte. Hij werd begraven op het Highgate Cemetery in Londen en liet zijn omvangrijke collecties en bibliotheek na aan de universiteit.

Grant was een progressief denker, zowel in de wetenschap als in politieke zin. Hij was een materialist die geen plaats zag voor het bovennatuurlijke in de biologie. Hij was een aanhanger van de British Medical Association (die in die tijd anti-establishment was), en bewonderde de radicale politicus Thomas Wakley (1795-1862), oprichter van het tijdschrift "The Lancet".

Toen Grant naar Londen kwam kon hij geen lid worden van het Royal College of Physicians, omdat alleen medici met een diploma van Oxford of Cambridge toegelaten werden. Alleen leden van de Anglicaanse Kerk konden aan deze twee universiteiten studeren. Om in Engeland toch als arts te kunnen werken moest het College of Physicians een vergunning verlenen. Om principiële redenen weigerde Grant deze vergunning aan te vragen, waardoor hij een lucratieve bron van inkomsten misliep. Zijn salaris aan het University College bedroeg slechts £39 per jaar. Hij voerde samen met andere radicalen campagne om zowel het Royal College of Physicians als het Royal College of Surgeons te hervormen. De radicalen wilden dat niet de aristocratische colleges maar de Britse regering voortaan de vergunningen voor apothekers en artsen verleende.

Wakley prees Grant om zijn standpunten en gaf hem de gelegenheid zijn cursus vergelijkende anatomie in 60 delen in "The Lancet" te publiceren. Dit was de eerste keer dat dergelijke kennis voor het grote publiek beschikbaar werd in Engeland. De cursus was bovendien materialistisch van aard en schuwde elke verwijzing naar natuurlijke theologie.

Grant was een goede vriend van de Franse evolutionist Étienne Geoffroy Saint-Hilaire en werd sterk door hem beïnvloed. Geoffroy geloofde in een God, maar ook dat de natuur met natuurwetten te beschrijven is, waarbij er geen plek is voor bovennatuurlijke verklaringen. Deze stroming, het zogenaamde deïsme, wijst het bestaan van openbaringen en wonderen af en ziet de Bijbel niet als letterlijke waarheid. Deïsme was wijdverspreid tijdens de Verlichting.

Geoffroy ging niet uit van een gemeenschappelijke afstamming van al het leven, maar van bepaalde archetypes die kunnen evolueren naar verbeterde versies. Hij dacht dat verandering in organismes een gevolg was van een verandering in de leefomgeving. Hierin verschilde hij van Lamarck, die dacht dat veranderingen in gewoontes en gebruik van organen evolutie aansturen. Geoffroy maakte gebruik van het concept van homologieën, waarmee hij bijvoorbeeld in staat was aan te tonen dat alle gewervelden op één archetype terug te voeren zijn.

In tegenstelling tot Engeland, vonden de ideeën van Franse evolutionistische geleerden in Schotland al snel een grote aanhang, met name onder de politieke radicalen. Grant introduceerde deze ideeën, waaronder het concept van homologieën, de theorieën van Geoffroy, Lamarck en De Blainville en de recapitulatietheorie in Londen. Hij publiceerde in 1826 voor het eerst over evolutie. Volgens Grant was in de opeenvolging van fossielen in gesteentelagen een duidelijke verandering van organismen uit "primitieve" grondvormen te herkennen, die gedreven werd door de invloed van "externe omstandigheden". Hij ging, in tegenstelling tot Geoffroy, ook uit van een gemeenschappelijke voorouder voor dieren en planten, terwijl de basisvormen die hij herkende door spontane generatie zouden zijn ontstaan. Zijn ideeën kunnen daarmee zowel tot het materialisme als tot het reductionisme gerekend worden en geven daarnaast aan dat hij atheïst was. Hij ging daarom verder dan zowel Geoffroy als Lamarck, hoewel hij nog geen sluitende verklaring voor de evolutie van soorten kon geven, zoals Darwin later zou doen.

Grants grootste tegenstander, Richard Owen, wees zijn vergaande ideeën over evolutie af. Owen geloofde dat evolutie vanuit bepaalde archetypen mogelijk was op beperkte schaal, en was voor de Britse elite bovendien een minder controversieel figuur. Mede daardoor kon de ambitieuze Owen in de jaren 40 en 50 van de 19e eeuw Grant uit zijn vooraanstaande positie in de wetenschappelijke instituten van Londen verdrijven. Het gevolg was dat Grant in de vergetelheid raakte. De evolutionisten bleven tot de publicatie van Darwins "On the origin of species" in 1859 een minderheid vormen.

John Fleming noemde in 1828 een geslacht van kalksponzen naar Grant: "Grantia". Grant was erelid van onder andere de Royal Zoological Society of Ireland, de Société de Statistique de Paris, de Medical Society of London en de British Medical Association.


</doc>
<doc id="1736752" url="https://nl.wikipedia.org/wiki?curid=1736752" title="Tocofersolan">
Tocofersolan

Tocofersolan (International Nonproprietary Name) is een synthetische, wateroplosbare vorm van alfa-tocoferol oftewel vitamine E. In tocofersolan is vitamine E via barnsteenzuur gebonden aan polyethyleenglycol, wat het wateroplosbaar maakt. Een andere naam voor tocofersolan is D-alfa-tocoferyl-polyethyleenglycolsuccinaat. Vitamine E zelf is oplosbaar in vet maar niet in water.

Tocofersolan kan gebruikt worden voor de behandeling of preventie van vitamine E-tekort bij personen die niet in staat zijn om vitamine E uit de darmen op te nemen ten gevolge van een ziekte als chronische cholestase. Zulke personen kunnen problemen hebben met de absorptie van vetten (met daarin vitamine E) uit het darmkanaal. Tocofersolan kan wel worden opgenomen uit het darmkanaal, en zo helpen om het vitamine E-gehalte in het bloed te verhogen.

"Vedrop" is een drank met tocofersolan waarvoor Orphan Europe SARL uit Frankrijk op 24 juli 2009 een vergunning verkreeg om het in de handel te brengen. Het is bedoeld voor gebruik bij kinderen tot 18 jaar met aangeboren of erfelijke chronische cholestase.


</doc>
<doc id="1736813" url="https://nl.wikipedia.org/wiki?curid=1736813" title="Sitagliptine">
Sitagliptine

Sitagliptine (INN, merknaam "Januvia") is een geneesmiddel uit de groep van DPP IV-remmers (dipeptidylpeptidase-4-remmers), waartoe ook vildagliptine en saxagliptine (merknaam "Onglyza") behoort. Deze geneesmiddelen verlagen de bloedglucose bij patiënten met diabetes mellitus type 2 (niet-insulineafhankelijke diabetes).

Sitagliptine helpt om de hoeveelheid insuline na een maaltijd op peil te houden. Na een maaltijd komen er zogenaamde incretinehormonen vrij in het lichaam, die de alvleesklier aanzetten tot de aanmaak van insuline. Bij patiënten met diabetes mellitus type 2 gebeurt dat echter te weinig. Sitagliptine blokkeert de afbraak van deze incretinehormonen door het enzym dipeptidylpeptidase 4 (DPP-4). Daardoor stimuleert het de aanmaak van meer insuline wanneer de bloedglucosewaarden hoog zijn. Sitagliptine werkt niet als de bloedglucose al laag is.

Door de insulinespiegel te verhogen verlaagt sitagliptine ook de hoeveelheid glucose die de lever aanmaakt, hetgeen ook bijdraagt aan de regulering van de bloedglucosespiegel.

"Januvia" van Merck Sharpe & Dohme (MSD) is een merknaam van sitagliptine, dat in de Verenigde Staten en in de Europese Unie is toegelaten. Het kan als enkelvoudige therapie gebruikt worden, of in combinatie met een of twee ander middelen (metformine en/of een sulfonylureumderivaat en/of een PPARγ-agonist zoals een thiazolidinedion). "Janumet" en "Velmetia" van MSD zijn combinatiemiddelen met sitagliptine en metformine.

Het geneesmiddel is in Nederland opgenomen in het basispakket onder een beperkende voorwaarde. 

Op 25 september 2009 gaf de FDA een waarschuwing uit voor acute pancreatitis. De hele groep van incretinemimetica lijkt inmiddels verdacht. 
Op 14 maart 2013 bracht de FDA wederom een waarschuwing naar buiten voor een hogere kans op pancreatitis.
Ook het EMA stelt een onderzoek in.

Middels de SAVOR-studie stelde in 2013 de FDA een grotere kans op hartfalen vast. In 2015 werd de waarschuwing uitgebreid met de kans op een hogere sterfte. het Nederlandse CBG onderzoekt inmiddels deze nieuwe aantijgingen tegen dit geneesmiddel.
Producent Astra neemt een heel ander standpunt in. 

28 Augustus 2015 waarschuwde de FDA nadrukkelijk voor gewrichtspijn bij de hele groep van DPP IV-remmers.

Een klacht van het Nederlands Huisartsen Genootschap (NHG) over een advertentie waarin MSD de suggestie wekte dat sitagliptine wordt aanbevolen in de NHG-Standaard Diabetes, is door de Codecommissie Geneesmiddelen Reclame (CGR) in december 2013 gegrond bevonden. 


</doc>
<doc id="1736910" url="https://nl.wikipedia.org/wiki?curid=1736910" title="Cingulum (anatomie)">
Cingulum (anatomie)

De term cingulum wordt in de anatomie gebruikt om verscheidene lichaamsdelen aan te wijzen. Zowel op de kiezen als in de hersenen zijn er gebieden die met de naam cingulum worden aangeduid.
In de hersenen is het cingulum een bundel zenuwvezels (witte stof) die de gyrus cinguli verbindt met de cortex entorhinalis, waardoor delen van het limbische systeem met elkaar kunnen communiceren.


</doc>
<doc id="1737115" url="https://nl.wikipedia.org/wiki?curid=1737115" title="Volcher Coiter">
Volcher Coiter

Volcher Coiter (ook gespeld als Coyter of Koyter) (Groningen, 1534 - Brienne-le-Château, 2 juni 1576) was een Nederlands anatoom, die zich vooral bezighield met de studie naar comparatieve osteologie. Tevens was hij de eerste die cerebrospinale hersenvliesontsteking beschreef.

Coiter studeerde in Italië en Frankrijk. Hij was onder andere de leerling van Ulisse Aldrovandi, Gabriele Falloppio, Bartolomeo Eustachi en Guillaume Rondelet. Hij werd in 1569 de stadsarts van Neurenberg, en ging later werken als veldarts in het leger.

Enkele van zijn werken zijn "Externarum et Internarum Principalium Humani Corporis Partium Tabulae" (1573) en "De Avium Sceletis et Praecipius Musculis" (1575). Zijn werken bevatten gedetailleerde anatomische studies van vogels, alsmede een classificatie van deze vogels op basis van hun lichaamsbouw en gedrag.


</doc>
<doc id="1737153" url="https://nl.wikipedia.org/wiki?curid=1737153" title="HagaZiekenhuis, locatie Juliana Kinderziekenhuis">
HagaZiekenhuis, locatie Juliana Kinderziekenhuis

Het HagaZiekenhuis, locatie Juliana Kinderziekenhuis, ook wel Juliana Kinderziekenhuis genoemd, is een ziekenhuis in Den Haag. Het maakt samen met Rode Kruis Ziekenhuis en Ziekenhuis Leyenburg deel uit van het HagaZiekenhuis. Het ziekenhuis is gevestigd aan de Leyweg.


Het in 2008 in gebruik genomen OV-knooppunt Leyenburg biedt goede mogelijkheden het ziekenhuis met het openbaar vervoer te bereiken. Het streekvervoer stopt hier ook en biedt zo een goede verbinding met patiënten uit het Westland.



</doc>
<doc id="1737822" url="https://nl.wikipedia.org/wiki?curid=1737822" title="Vleugelhaakje">
Vleugelhaakje

Het vleugelhaakje of frenulum is een bij veel vlinders voorkomend haakje dat dient om de voor- en achtervleugel te koppelen. Dit is van belang voor het vliegen, de vlinders vliegen zo functioneel met twee vleugels.

Het vleugelhaakje bevindt zich aan de voorrand ("costa") van de achtervleugel en steekt in een lusje op de voorvleugel, het retinaculum. Bij mannetjes bestaat het vleugelhaakje veelal uit één enkele borstelhaar, bij vrouwtjes zijn het er in het algemeen meerdere. 


</doc>
<doc id="1737827" url="https://nl.wikipedia.org/wiki?curid=1737827" title="Radio-embolisatie">
Radio-embolisatie

Radio-embolisatie is een vorm van inwendige bestraling. Het betreft een nieuwe therapie die in de Verenigde Staten is goedgekeurd voor het behandelen van patiënten met leverkanker (hepatocellulair carcinoom) of uitzaaiingen (metastasen) in de lever. Het gaat dan om patiënten die niet meer geopereerd kunnen worden en niet meer reageren op chemotherapie, of vanwege bijwerkingen daarmee moeten stoppen. 

Voor de behandeling wordt de patiënt door een multidisciplinair team beoordeeld bestaande uit een interventie radioloog, nucleair geneeskundige, oncoloog, hepatoloog en chirurg. De procedures worden uitgevoerd door de interventieradioloog. Tijdens de behandeling worden via een katheter in de leverslagader radioactieve bolletjes (Yttrium-90 microsferen) richting de tumor gespoten. De radioactieve bolletjes lopen lokaal vast in het vaatbed rondom de tumor en geven daar hun radioactiviteit af. Met als doel om tumorcellen te vernietigen. Het betreft een bewezen succesvolle en weinig ingrijpende behandeling. In de meeste gevallen gaat de patiënt de dag na behandeling weer naar huis. 



</doc>
<doc id="1737873" url="https://nl.wikipedia.org/wiki?curid=1737873" title="Costa (insect)">
Costa (insect)

De costa is de wetenschappelijke term voor de voorrand van de vleugel bij insecten. Op de afbeelding is de costa van de voorvleugel aangegeven met een B. Het kan naast vlinders gaan om andere gevleugelde insecten zoals wespen.


</doc>
<doc id="1738194" url="https://nl.wikipedia.org/wiki?curid=1738194" title="Sulforhodamine B">
Sulforhodamine B

Sulforhodamine B (als vrije base of als zout) is een synthetische, helderrode fluorescerende kleurstof. Ze behoort tot de rhodaminen, kleurstoffen met een structuur gebaseerd op xantheen. Sulforhodamine B is een mat purper tot roze poeder, afhankelijk van de zuiverheid. Het is tot 7,5% oplosbaar in water.

De INCI-naam van deze kleurstof is "Acid Red 52".

Toepassingen gaan van lasergeïnduceerde fluorescentie (LIF), markeer- en traceerstof in celbiologisch onderzoek tot het kleuren van papier, zepen, detergenten, schoonmaakmiddelen en haarkleurmiddelen, en ingrediënt in inkten en inkjetcartridges.

In de Europese Unie is het natriumzout (CAS-nummer 3520-42-1) toegelaten in zowel oxiderende als niet-oxiderende haarkleurmiddelen. De maximale concentratie, na toepassing op het hoofd, is 1,5% in oxiderende haarkleurmiddelen. De maximale concentratie in niet-oxiderende haarkleurmiddelen is 0,6%.



</doc>
<doc id="1738336" url="https://nl.wikipedia.org/wiki?curid=1738336" title="Hexachloorbutadieen">
Hexachloorbutadieen

Hexachloorbutadieen is de volledig gechloreerde vorm van 1,3-butadieen. Het is een heldere, kleurloze, olieachtige, niet-brandbare vloeistof met een terpentijnachtige geur. Het wordt hoofdzakelijk gebruikt als oplosmiddel voor andere gechloreerde verbindingen.

Hexachloorbutadieen wordt gevormd als bijproduct bij de productie van tetrachloorkoolstof en perchloorethyleen door de reactie op hoge temperatuur van koolwaterstoffen met chloorgas. Deze radicalaire halogenering is vergelijkbaar met een verbrandingsproces, maar dan met chloor in plaats van zuurstof. Op hoge temperatuur worden de koolwaterstoffen gechloreerd en gekraakt tot kleinere moleculen. Uit het reactieproduct kan hexachloorbutadieen, met een zuiverheid van ongeveer 98%, afgescheiden worden. Dit technisch hexachloorbutadieen kan nadien nog verder gezuiverd worden. Wanneer butaan als koolwaterstof gebruikt wordt, kan door een gepaste keuze van de butaan/chloorverhouding en de reactieomstandigheden, hexachloorbutadieen als voornaamste reactieproduct bekomen worden.

Hexachloorbutadieen lost chloor en andere chloorhoudende verbindingen op en kan gebruikt worden om chloor en chloorhoudende onzuiverheden uit gasstromen te wassen. Het wordt gebruikt voor de fabricage van vlambestendige hydraulische vloeistoffen en smeeroliën

In de elektrotechniek wordt het aangewend voor isolatievloeistoffen met een laag smeltpunt in transformatoren

De stof werd in het verleden ook gebruikt als biocide tegen de aangroei van algen in industriële (koel)watersystemen en als bestrijdingsmiddel tegen de druifluis in de wijnbouw. Omwille van de ecotoxiciteit van de stof (zie hieronder) is dit gebruik grotendeels stopgezet.

Hexachloorbutadieen is een corrosieve vloeistof, die rubber en sommige kunststoffen aantast.

De stof is niet brandbaar. In een brand ontbindt ze en vormt giftige en corrosieve dampen (waterstofchloride en fosgeen).

De damp is zwaarder dan lucht en verspreidt zich langs de grond. De damp is irriterend voor ogen, huid en luchtwegen. De stof kan effecten hebben op de nieren. Herhaald contact met de huid kan deze gevoelig maken.

Hexachloorbutadieen is giftig voor waterorganismen. Het is een stof die zich in het vetweefsel van dieren, vooral van vissen kan opstapelen; in de regenboogforel zijn bioconcentratiefactoren van 5800 tot 17.000 gemeten. De stof hydrolyseert niet in water en breekt slechts langzaam af in de lucht; de halveringstijd is geschat op 2,3 jaar.

Hexachloorbutadieen is ook waargenomen in drinkwater. De inname ervan via drinkwater of via vetrijk voedsel zou echter te laag zijn om negatieve effecten op de gezondheid te hebben.

Er zijn aanwijzingen dat de stof kankerverwekkend is bij dieren, maar bij de mens zijn onvoldoende gegevens voorhanden.


</doc>
<doc id="1738453" url="https://nl.wikipedia.org/wiki?curid=1738453" title="Ommatidium">
Ommatidium

Een ommatidium is een visueel zintuiglijk orgaan en is een primitieve versie van een oog. Ommatidia komen voor bij geleedpotigen als insecten en vormen het samengestelde oog of facetoog. Bij de geleedpotigen komen ook andere oogtypes voor, zoals ocelli (spinnen) en stemmata (larven).


</doc>
<doc id="1738459" url="https://nl.wikipedia.org/wiki?curid=1738459" title="Pars intermedia">
Pars intermedia

De pars intermedia adenohypophysis of hypofysemiddenkwab vormt de overgang tussen de voorste en achterste kwab van de hypofyse. Het bevat drie soorten cellen: basofielen, chromofoben en met colloïde gevulde cysten die overblijfselen zijn van de zak van Rathke.

Bij foetussen zorgt de pars intermedia voor de aanmaak van het melanocyt-stimulerend hormoon (MSH), dat op zijn beurt zorgt voor de productie van melaninepigment in melanocyten in de huid. Bij volwassen mensen is de pars intermedia uiterst klein of geheel afwezig.

Ook bij vissen en amfibieën zorgt de pars intermedia voor de aanmaak van pigment waardoor de huid donkerder wordt.



</doc>
<doc id="1738463" url="https://nl.wikipedia.org/wiki?curid=1738463" title="Apex (geleedpotige)">
Apex (geleedpotige)

Met apex (Latijn voor "punt") wordt in de entomologie de punt van de vleugel bedoeld. In de afbeelding is de apex aangegeven met een C. De term wordt naast vlinders ook gebruikt voor andere insecten en geleedpotigen. 


</doc>
<doc id="1738589" url="https://nl.wikipedia.org/wiki?curid=1738589" title="Adenohypofyse">
Adenohypofyse

De adenohypofyse of hypofysevoorkwab is het voorste deel van de hypofyse, dat tevens het grootste deel van de hypofyse vormt. De adenohypofyse speelt een sturende rol bij allerlei lichamelijke processen zoals stress, groei en voortplanting.

De adenohypofyse scheidt peptidehormonen af, waardoor onder meer het functioneren van de bijnier, lever, botten, schildklier en gonaden wordt geregeld. De adenohypofyse wordt zelf aangestuurd vanuit de hypothalamus en door middel van tegenkoppeling vanuit de doelorganen.

Disfunctie van de adenohypofyse manifesteert zich in de vorm van over- of onderproductie van peptidehormonen. Prolactinoom is een hypofysetumor waardoor te veel prolactine wordt geproduceerd. Het syndroom van Sheehan is een voorbeeld van een aandoening waarbij de adenohypofyse te weinig peptidehormonen aanmaakt.

De adenohypofyse bestaat uit drie afzonderlijke delen:


De adenohypofyse ontstaat door invaginatie van de orale ectoderm, waardoor de zak van Rathke ontstaat. De neurohypofyse ontstaat daarentegen uit de neuroectoderm.


</doc>
<doc id="1738674" url="https://nl.wikipedia.org/wiki?curid=1738674" title="Neurohypofyse">
Neurohypofyse

De neurohypofyse of hypofyseachterkwab maakt deel uit van het endocriene systeem. In feite betreft het een verzameling axonale projecties die vanuit de hypothalamus helemaal tot voorbij de adenohypofyse of hypofysevoorkwab lopen. De neurohypofyse bestaat vooral uit projecties van neuronen ofwel axonen die van de nucleus supraopticus en de nucleus paraventricularis van de hypothalamus lopen. Deze axonen scheiden peptidehormonen af in de haarvaten van de hypofysepoortader. Behalve axonen bevat de neurohypofyse ook pituïcyten, speciale gliacellen die lijken op astrocyten.

De neurohypofyse wordt meestal verdeeld in de volgende drie delen:


Soms wordt ook de pars intermedia ook tot de neurohypofyse gerekend.


</doc>
<doc id="1739236" url="https://nl.wikipedia.org/wiki?curid=1739236" title="1-hepteen">
1-hepteen

1-hepteen (oude benaming: 1-heptyleen), vaak afgekort aangeduid als hepteen, is een organische verbinding uit de stofklasse der alkenen (meer bepaald de alfa-alkenen) en heeft als brutoformule CH. Hepteen bevat een dubbele koolstof-koolstofbinding en hoort daarmee dus tot de onverzadigde verbindingen. In zuivere toestand is het een kleurloze en bijna reukloze ontvlambare vloeistof, die onoplosbaar is in water.

Van 1-hepteen is een groot aantal structuurisomeren bekend:

Commercieel verkrijgbaar hepteen is een isomerenmengsel met een kookpunt van ongeveer 90°C. 1-hepteen wordt gebruikt als additief in smeermiddelen, als katalysator en als oppervlakte-actieve stof.

1-hepteen is een van de producten van de olie-industrie en komt als bestanddeel in benzine voor. In zeer kleine hoeveelheden wordt het door de bloesems van appels, abrikozen, zoete kersen en pruimen afgegeven.

1-hepteen wordt als uitgangsstof in een aantal synthesen gebruikt, bijvoorbeeld als comonomeer in de bereiding van polyethyleen en de synthese van lineaire aldehyden. Daarbij wordt eerst een hydroformylering uitgevoerd waarbij octanal ontstaat. Aansluitende reductie tot 1-octanol, gevolgd door een dehydratie leidt tot vorming van 1-octeen. Jaarlijks wordt op deze wijze 100.000 ton geproduceerd.



</doc>
<doc id="1739846" url="https://nl.wikipedia.org/wiki?curid=1739846" title="Sportarts">
Sportarts

Een sportarts is een medisch specialist die zich heeft gespecialiseerd in het diagnosticeren en behandelen van sportblessures en het beoordelen van de belastbaarheid van sporters in relatie tot de belasting van hun sport.

Sportartsen werken vaak op een Sport Medisch Adviescentrum of een Sportgeneeskundige Afdeling in een ziekenhuis. Ook zijn er sportartsen werkzaam voor sportbonden en -clubs.
De opleiding tot sportarts duurt 4 jaar en omvat onder andere stages cardiologie en orthopedie.

Het specialisme sportgeneeskunde is per 1 juli 2014 een wettelijk erkend specialisme binnen het CGS (College voor Geneeskundig Specialismen) van de KNMG met een apart ingesteld register voor sportartsen. Vanaf 1 januari 2016 moet de vergoeding voor sportgeneeskundige verrichtingen conform die van de andere specialsmen geregeld zijn. Veelal worden de kosten van het bezoek aan de sportarts nu nog vergoed vanuit de aanvullende zorgverzekeringspakketten.


</doc>
<doc id="1740025" url="https://nl.wikipedia.org/wiki?curid=1740025" title="Osteologie">
Osteologie

De osteologie (Grieks: "osteon" = bot; "logos" = kennis) is het wetenschappelijk vakgebied dat botten en de opbouw van het skelet bestudeert. Ze is onderdeel van de anatomie en bevat ook de vergelijking van verschillende soorten skeletten. Daarnaast kan osteologie deel van antropologie, zoölogie, archeologie, paleontologie of geneeskunde zijn, al naargelang het doel van de studie.

Osteologie probeert aan de hand van bepaalde kenmerken van botten iets over het organisme waaraan ze toebehoord hebben te zeggen. Zo kunnen de leeftijd waarop het organisme stierf, het geslacht, de geografische herkomst en eventuele ziekten bepaald worden.

Osteologie kan ook worden gebruikt om organismen te reconstrueren, bijvoorbeeld bij uitgestorven organismes of personen waarvan alleen botten bewaard zijn. Aan de vorm van de botten kan de vorm en ligging van zachtere organen en weefsel afgeleid worden, zodat het uiterlijk van het organisme gereconstrueerd kan worden. Bij forensisch onderzoek kan osteologie gebruikt worden om beendeen van onbekende personen te identificeren.

In de geneeskunst vormt osteologisch onderzoek een gebied tussen de orthopedie en de endocrinologie. Dit onderzoek heeft bijvoorbeeld kennis over de fysiologische opbouw van botten, de stofwisseling van botten en botziekten opgeleverd. Vooral de oorzaken en mogelijke behandeling van ziektes als osteoporose, de ziekte van Paget, osteogenesis imperfecta, fibrodysplasia ossificans progressiva of hypophosphatasie worden onderzocht.


</doc>
<doc id="1740035" url="https://nl.wikipedia.org/wiki?curid=1740035" title="Archibald Joseph Cronin">
Archibald Joseph Cronin

Archibald Joseph (A. J.) Cronin (Cardross (Schotland), 19 juli 1896 – Montreux (Zwitserland), 6 januari 1981) was een Schots auteur en arts. Is hij het meest bekend om "The Stars Look Down", "The Citadel" en "The Keys of the Kingdom". Hij voltooide zijn studie medicijnen in 1925 aan de Universiteit van Glasgow. Cronin ligt begraven in La Tour-de-Peilz, Zwitserland.



</doc>
<doc id="1740121" url="https://nl.wikipedia.org/wiki?curid=1740121" title="Ishiharatest">
Ishiharatest

De ishiharatest is een test om iemand te testen op kleurenblindheid. De test werd genoemd naar Shinobu Ishihara, een Japanse oftalmoloog die deze test in 1917 ontwikkelde.

Aan de proefpersoon worden plaatjes met gekleurde stippen getoond. Stippen van gelijkaardige kleuren zijn in cijfers geordend. Kan de proefpersoon de cijfers onderscheiden, dan is hij niet kleurenblind. 

Een plaatje heeft bijvoorbeeld een achtergrond van rode en oranje stippen, met daarin een cijfer van groene en blauwe stippen.
Iemand die kleuren kan zien, ziet een duidelijk verschil tussen de achtergrond en het cijfer.

Het is belangrijk dat er verschillende tinten van kleuren worden gebruikt. 
Als alle stippen in het cijfer dezelfde tint groen hebben en alle stippen in de achtergrond dezelfde tint rood, dan is er altijd wel een klein verschil in helderheid, waardoor iedereen het cijfer kan onderscheiden. 
Door stippen met verschillende tinten te gebruiken, bijvoorbeeld lichtrood, donkerrood en oranje voor de achtergrond, wordt dit probleem vermeden.


</doc>
<doc id="1740571" url="https://nl.wikipedia.org/wiki?curid=1740571" title="Virusenvelop">
Virusenvelop

Het virusomhulsel (engels: "viral envelope") is een bij bepaalde virussen voorkomende uitwendige structuur, die bestaat uit lipiden van een lipide dubbelmembraan, gemaakt met materiaal uit gastheercellen en de daarin opgeslagen virale eiwitten. Het virusomhulsel omsluit ten minste een eiwitmantel, waarin op zijn beurt de virale nucleïnezuren zijn verpakt. Afhankelijk van de soort virus ontstaat het virusomhulsel uit het celmembraan aan het celoppervlak of uit membranen van het endoplasmatisch reticulum (ER), bijvoorbeeld golgi-apparaatjes in het inwendige van de cel.

De aanwezigheid van een virusenvelop is een belangrijk criterium bij de indeling van virussen, de zogenaamde virale taxonomie. Daarin worden virussen met virusenvelop van de virussen zonder virusenvelop (of 'naakte' virussen) onderscheiden. Terwijl virussen zonder virusenvelop een geïnfecteerde cel steeds alleen kan verlaten door de gastheercel te vernietigen, kunnen virussen met virusenvelop zonder een dergelijke lyse vrijkomen. 
De virusenvelop is van grote betekenis voor de opname van virussen in de cel, de stabiliteit tegen milieu-invloeden, en ontsmettingsmiddellen, alsook het groter vermogen om gemakkellijker veranderingen in het virusoppervlak aan te brengen. Deze variabiliteit door een virusenvelop is een evolutionair voordeel ten opzichte van virussen zonder envelop. Een virusenvelop stelt virussen is staat om het immuunafweersysteem van een gastheer gemakkelijker te omzeilen of zich beter aan een nieuwe gastheer aan te passen. Deze eigenschappen van de virusenvel kunnen het best geïllustreerd worden door verscheidene bij mensen nieuw opkomende virussen ("„emerging viruses“"), die een reëel of potentieel gevaar vanwege een mogelijk pandemie vertegenwoordigen, die omhulde virussen, zoals het Hiv, het SARS-coronavirus, het influenza-virus, het ebolavirus en het westnijlvirus. Al deze virussen hebben een virusenvelop.


</doc>
<doc id="1741159" url="https://nl.wikipedia.org/wiki?curid=1741159" title="Schedelfractuur">
Schedelfractuur

Een schedelfractuur of schedelbreuk is een of meerdere botbreuken in de schedel, meestal in combinatie met een hersenschudding. Hoewel schedelbreuken op zich niet heel ernstig zijn, kunnen dergelijke breuken wel ten grondslag liggen aan de veel ernstigere intracraniële verwondingen, doordat losse stukjes schedel verwondingen, beschadiging van de bloedvaten en hersenkneuzingen tot gevolg kunnen hebben. Andere mogelijke complicaties als gevolg van een schedelbreuk zijn intracraniële bloedingen en dissectie van hersenslagaders. Deze laatste verwonding remt de toevoer van bloed naar de hersenen af, waardoor een schedelbreuk dus niet rechtstreeks in verband gebracht kan worden met hersenletsel.

Wanneer naast een schedelbreuk ook sprake is van een huidbeschadiging spreekt men van een open breuk. Wanneer het harde hersenvlies (de buitenste membranen van de hersenen) is beschadigd als gevolg van een schedelbreuk wordt dit penetrerend hoofdletsel genoemd.

Bij mensen met ernstig hoofdletsel komt de "lineaire schedelbreuk" veruit het meest voor, in 69% van de gevallen. Bij dit soort breuken wordt het getroffen gedeelte van de schedel naar binnen gedrukt, waardoor het omringende gebied juist naar buiten wijkt.

In zeldzame gevallen kan een lineaire schedelbreuk groter worden wanneer hersenoedeem optreedt. Dit wordt een "groeiende fractuur" genoemd. Een groeiende fractuur kan cysten in de hersenvliezen veroorzaken. "Diastatische fracturen" zijn lineaire schedelfracturen bij zeer jonge kinderen waardoor het bot bij de schedelnaden niet goed kan vastgroeien. Dergelijke fracturen worden vooral veroorzaakt doordat een kind met het hoofdje tegen grote en harde oppervlakken zoals muren aanslaat.

Van een "verbrijzelde schedelbreuk" is sprake wanneer het bot wordt versplinterd tot vele kleine stukjes, die het harde hersenvlies binnendringen. Hersenletsel is in dit geval vrijwel onvermijdelijk. Ook de kans op een zeer hoge intracraniële druk wordt hierdoor zeer groot. In deze gevallen is meestal chirurgisch ingrijpen noodzakelijk om het bot van de schedel op te lichten, zodat de druk op de hersenen vermindert. Verbrijzelde breuken treden op bij ongeveer 11% van alle hoofdletsels. Voetballer Petr Čech liep op 14 oktober 2006 deze vorm van hoofdletsel op.

Van een "schedelbasisfractuur" is sprake wanneer de botten die de schedelbasis vormen zijn beschadigd. Dit soort breuken komt het minst voor, in ongeveer 4% van alle schedelfractuurgevallen. Een schedelbasisfractuur gaat gepaard met typische verschijnselen, zoals het binnendringen van bloed in de sinus adnasales, het lekken van hersenvocht uit de neus of oren en bloeduitstortingen rondom de ogen (brilhematoom).


</doc>
<doc id="1741578" url="https://nl.wikipedia.org/wiki?curid=1741578" title="Elizabeth Blackburn">
Elizabeth Blackburn

Elizabeth Helen (Liz) Blackburn (Hobart, 26 november 1948) is een Amerikaans microbioloog van Australische komaf. Blackburn is werkzaam aan de Universiteit van Californië in San Francisco (UCSF). In 2009 ontving ze, samen met Carol Greider en Jack Szostak de Nobelprijs voor de Fysiologie of Geneeskunde "voor hun ontdekking hoe chromosomen worden beschermd door telomeren en het enzym telomerase". 

Blackburn werd geboren in Hobart in Tasmanië, waar haar beide ouders, Harold en Marcia, huisarts waren. Ze volgt haar middelbare opleiding in Launceston, maar in haar laatste studiejaar verhuisde het gezin naar Melbourne waar ze haar universitaire opleiding volgt. In 1970 behaalde ze aan de Universiteit van Melbourne haar bachelordiploma en twee jaar later ook haar master in de biochemie.

Vervolgens ging ze naar Engeland waar ze haar universitaire opleiding vervolgt terwijl ze bij een oom en tante in Cambridge verbleef. In 1975 behaalde ze haar doctoraat aan het Darwin College met onderzoek over DNA en DNA-sequences. Vervolgens gaat ze naar de Yale-universiteit waar ze tussen 1975 en 1977 postdoctoraal-onderzoek deed. In 1978 trad ze toe tot de faculteitsstaf Moleculaire Biologie van de Universiteit van Californië - Berkeley (UCB). In 1990 verhuisde ze naar de overkant van The Bay, naar de Universiteit van Californië - San Francisco (UCSF) voor de faculteit "Microbiologie en Immunologie".

Samen met Jack Szostak verrichtte Blackburn baanbrekend pionierswerk op het gebied van telomeren, stukjes DNA op de uiteinden van chromosomen die de rest van het DNA op dat chromosoom beschermen tijdens celdeling. Blackburn was ook degene die identificeerde waaruit ze bestaan: een lange herhaling van een kort stukje DNA, dat voor iedere organisme weer een beetje anders is. Bij elke celdeling gaat een uiteinde van het telomeer verloren en als de telomeer te kort wordt kan de lichaamscel zichzelf niet meer delen; de cel is 'oud'. 

In 1984 ontdekte ze samen met Carol Greider, tijdens onderzoek met het eencellige zoetwaterorganisme "Tetrahymena", het enzym telomerase dat in staat is na elke celdeling het verloren stukje telomeer weer bij te maken. Telomerase bleek vooral voor te komen in gespecialiseerde cellen, zoals stamcellen. Zij kunnen hun telomeren dus 'aanvullen' en zo 'jong' blijven. Samen met Szostak en Greider won Blackburn hiervoor de Nobelprijs. Daarvoor, in 2006 wonnen ze samen ook al de Albert Lasker Award for Basic Medical Research. In 2004 mocht Blackburn de Dr. A.H. Heinekenprijs voor Geneeskunde in ontvangst nemen.

In 2002 werd ze aangenomen als lid van de "The President's Council on Bioethics", een debatgroep die George Bush moest adviseren in Bio-ethiekkwesties. In februari 2004 werd ze uit deze groep ontslagen omdat ze sterke voorstander was van embryonaal onderzoek dat onder president Bush zwaar onder vuur kwam te liggen. 


</doc>
<doc id="1741584" url="https://nl.wikipedia.org/wiki?curid=1741584" title="Carol Greider">
Carol Greider

Carolyn Widney (Carol) Greider (San Diego, 15 april 1961) is een Amerikaans moleculair bioloog. In 2009 ontving ze, samen met Elizabeth Blackburn en Jack Szostak de Nobelprijs voor de Fysiologie of Geneeskunde "voor hun ontdekking hoe chromosomen worden beschermd door telomeren en het enzym telomerase". In 2006 wonnen ze samen ook al de Albert Lasker Award for Basic Medical Research.

Greider is de dochter van Kenneth en Jean Foley Greider. Haar moeder, die plantkundige, mycologe en genetica specialiste was, overleed in 1967 als Carolyn zes jaar oud is. Ze studeerde aan het "College of Creative Studies" van de Universiteit van Californië - Santa Barbara waar ze in 1983 haar bachelordiploma in de biologie behaald.

In 1984 ontmoet ze aan de Universiteit van Californië - Berkeley Elizabeth Blackburn en gaat als assistent voor haar werken. Samen doen ze onderzoek naar chromosomen en telomeren. Datzelfde jaar nog ontdekt ze samen met Blackburn het enzym telomerase, die telomeren bij iedere celdeling herstelt en daarmee de levensduur van de cel bepaalt. Tijdens dit onderzoek maakten ze gebruik van het modelorganisme "Tethahymena", een eencellig zoetwaterprotozoa die dankzij active telemerase zichzelf oneidig kan delen. In 1987 behaalt ze haar doctoraat in moleculaire biologie met Blackburn als promotor.

Postdoctoraal onderzoek deed Greider aan het Cold Spring Harbor Laboratorium in New York bij Ronald DePinho. Hier hielp ze mee met de ontwikkeling van de eerste "knockout"-muis. In 1997 werd Greider benoemd bij het Johns Hopkins-universiteit.


</doc>
<doc id="1741586" url="https://nl.wikipedia.org/wiki?curid=1741586" title="Jack Szostak">
Jack Szostak

Jack William Szostak (Londen, 9 november 1952) is een Amerikaans bioloog van Engelse komaf. Szostak is werkzaam als professor Genetica aan de Harvard Medical School. In 2009 ontving hij, samen met Carol Greider en Elizabeth Blackburn de Nobelprijs voor de Fysiologie of Geneeskunde ""voor hun ontdekking hoe chromosomen worden beschermd door telomeren en het enzym telomerase"". 

Hoewel hij in Londen geboren werd, groeide Szostak op in Canada. Hij behaalde op zijn vijftiende zijn middelbareschooldiploma in Québec en op zijn negentiende zijn bachelordiploma in de celbiologie aan de McGill-universiteit. Szostak promoveerde aan de Cornell-universiteit, waar hij tot 1979 aanbleef als onderzoeksassistent.

Vervolgens ging hij naar de Harvard Medical School, waar hij in 1988 werd benoemd tot hoogleraar aan de faculteit Genetica en een eigen laboratorium stichtte: het "Sidney Farber Cancer Institute". Daarnaast is hij als moleculair bioloog verbonden aan het Department of Moleculair Biology van het Massachusetts General Hospital en sinds 1998 is hij "Investigator" bij het Howard Hughes Medical Institute (HHMI).

Samen met Elizabeth Blackburn verrichtte Szostak pionierswerk op het gebied van de DNA-uiteinden van chromosomen, telomeren, die een beschermde werking hebben tijdens celdelingen. Samen met Blackburn en Greider won Szostak in 2009 hiervoor de Nobelprijs. In 2006 wonnen ze samen ook al de Albert Lasker Award for Basic Medical Research. In 2008 ontving hij de Dr. A.H. Heinekenprijs voor biochemie en biofysica, hij ontving deze prijs ""Voor zijn zeer originele inzichten in fundamentele processen van het leven"".


</doc>
<doc id="1741847" url="https://nl.wikipedia.org/wiki?curid=1741847" title="Rostrale migratoire stroom">
Rostrale migratoire stroom

Met de rostrale migratoire stroom (RMS) wordt bij sommige diersoorten de weg bedoeld die de voorgangers van zenuwcellen die in de subventriculaire zone zijn aangemaakt in de hersenen vanuit de zijventrikels afleggen voordat ze de voornaamste bulbus olfactorius bereiken alwaar ze uiteenvallen in interneuronen. Bewezen is dat neurogenese in de subventriculaire zone ook tijdens de volwassenheid blijft doorgaan.



</doc>
<doc id="1741944" url="https://nl.wikipedia.org/wiki?curid=1741944" title="Maria Magdalenaconvent">
Maria Magdalenaconvent

Het Maria Magdalenaconvent is een voormalig vrouwenklooster gelegen aan de Nieuwe Markt, ten noorden van het Agnietenconvent in de Nederlandse stad Gouda.

Het Maria Magdalenaconvent werd opgericht in het midden van de 15e eeuw. Het vrouwenklooster voor bekeerde prostituees was gewijd aan Maria Magdalena. In 1457 kregen de zusters van het Maria Magdelanconvent diverse privliges van het stadsbestuur van Gouda, onder andere vrijdom van accijns en het recht om werkzaamheden te mogen verrichten voor derden.

Na de hervorming verloor het gebouw zijn functie als kloostercomplex. De kapel werd afgebroken en op de plaats van het hoofdgebouw werd rond 1613 een pesthuis gebouwd. De kosten hiervan bedroegen ƒ 16.000. Diverse onderdelen van de kapel werden gebruikt om het middenschip van de Sint-Janskerk te verhogen tot het niveau van het koor.

Eind 18e eeuw was er sprake van dat het pesthuis omgevormd zou worden tot een militair hospitaal. Die plannen zijn niet doorgegaan. Nadat het gebouw in 1799 vrijkwam werd het bestemd voor het garnizoen van Gouda als kazerne. In 1841 werd het bestaande gebouw uitgebreid. Het voormalige pesterf werd ingericht als exercitieterrein. Toen de kazerne in 1922 werd gesloten kwam op de plaats van dit terrein een veemarkt met hallen. In het gebouw werd het veemarktrestaurant ondergebracht.

Na het verdwijnen van de wekelijks veemarkt uit de binnenstad van Gouda werd de Nieuwe Markt in 1987 heringericht en kwam er op deze plaats een nieuw winkelcentrum. Het veemarktrestaurant werd verbouwd ten behoeve van wooneenheden, winkels en de Arcade Bioscoop. Sporen van de vroegere functies als klooster, pesthuis en kazerne zijn nog steeds in het gebouw terug te vinden.

Toen het complex in gebruik was als pesthuis werden de overleden pestlijders begraven naast het pesthuis. Later werden er ook andere overledenen uit de stad begraven. Die praktijk werd voortgezet toen het gebouw inmiddels kazerne was geworden. Dat leidde tot een groot aantal klachten bij de toenmalige minister van Oorlog. De stedelijke overheid greep echter pas in ten tijde van de cholera-epidemie in 1832. Vanaf die tijd was het verboden om nog lijken te begraven op het pesterf en kon het terrein bij de kazerne gevoegd worden.


</doc>
<doc id="1742128" url="https://nl.wikipedia.org/wiki?curid=1742128" title="Sociaal Pedagogisch Werk">
Sociaal Pedagogisch Werk

Sociaal Pedagogisch Werk is een studierichting in Nederland op het niveau middelbaar beroepsonderwijs. De opleiding biedt de mogelijkheid te werken in het welzijnswerk, opvoedingsondersteuning en leefbegeleiding, vooral in bijzondere woonvormen. Hierbij valt te denken aan begeleid wonen van gehandicapten.
Daarbuiten werkt de SPW'er in de kinderopvang of als activiteitenbegeleider.

De opleiding SPW duurt doorgaans vier jaar, maar er worden ook verkorte opleidingen aangeboden. Tijdens de opleiding spelen stages een grote rol. Afgestudeerde SPW'ers kunnen doorleren in het hoger beroepsonderwijs en Sociaal Pedagogische Hulpverlening studeren.

Een gelijkaardige opleiding bestaat in Vlaanderen (ca. 25 scholen) op het niveau technisch secundair onderwijs als studierichting: Jeugd- en gehandicaptenzorg, voorbereidend op het beroep van "opvoeder".


</doc>
<doc id="1742417" url="https://nl.wikipedia.org/wiki?curid=1742417" title="Baartje Sanderserf">
Baartje Sanderserf

Het Baartje Sanderserf is een hofje van barmhartigheid gesticht in 1687 in de Groenendaal in Gouda.

Baertje Sanders was een vermogende weduwe in Gouda. Na het overlijden van haar man verhuisde zij in 1653 naar Zevenhuizen. Toen zij in 1686 overleed liet zij 25.000 gulden na aan de remonstrantse kerken van Gouda en Zevenhuizen. Met dit geld moest een hofje gesticht worden. Een jaar na haar overlijden werd een huis aan de Groenendaal gekocht. Achter deze woning lag een tuin met vijf huisjes.

De woningen, waar aanvankelijk naaste familieleden van Baertje en haar man Gerrit Prockhorst werden gehuisvest, telde in 1917 nog zes bewoners. Later zijn de huisjes gebruikt voor opslag en als pakhuis. De Sint-Vincentiusvereniging heeft er gebruik van gemaakt en ook een rooms-katholieke bibliotheek gebruikte het pand voor haar uitleenactiviteiten. In 1973 werd het gebouw gekocht door de uit Limburg afkomstige antiquair Berry van Deurse, die vanwege zijn baard de bijnaam kreeg "Baardje Sanders, d'oprechte antiquair". Nog weer later werd er een coffeeshop in het pand gevestigd.


</doc>
<doc id="1742520" url="https://nl.wikipedia.org/wiki?curid=1742520" title="Endomysium">
Endomysium

Het endomysium dat "in de spier" betekent, is een laag bindweefsel die de afzonderlijke spiervezels omhult. Het bevat bloedvaatjes, zenuwen en lymfevaatjes.

Antilichamen tegen endomysium (EMA) zijn aanwezig bij coeliakie en zijn een van de mogelijkheden om de aandoening in het bloed aan te tonen.

Zie ook:


</doc>
<doc id="1742945" url="https://nl.wikipedia.org/wiki?curid=1742945" title="Fumagilline">
Fumagilline

Fumagilline (INN) is een antibioticum dat geproduceerd wordt door de schimmel "Aspergillus fumigatus". Het werd begin jaren 1950 door de Upjohn Company geïntroduceerd.

Fumagilline werd aanvankelijk gebruikt om infecties door de schimmel "Nosema apis" bij de honingbij te bestrijden. Het wordt voor deze toepassing verkocht onder de merknaam "Fumidil B"; dit is het dicyclohexylammoniumzout van fumagilline. Chemische bestrijding is evenwel niet meer toegelaten in een aantal landen waaronder België en Nederland.

Fumagilline is ook een amoebicide en is bij mensen gebruikt voor de behandeling van intestinale amoebiasis (infectie door "Entamoeba histolytica").

Fumagillin is werkzaam tegen microsporidia-infecties bij mensen. Inwendige microsporidia-infecties komen vaak voor en kunnen fataal zijn bij aids-patiënten. De producent sanofi-aventis heeft van de Europese Commissie de aanwijzing bekomen van fumagilline als weesgeneesmiddel voor de behandeling van diarree bij inwendige microsporidia-infectie in volwassen patiënten met hiv-infectie. De merknaam van sanofi-aventis is "Flisint".

Fumagilline en synthetische afgeleide verbindingen van fumagilline zouden ook als angiogeneseremmer bij de behandeling van kanker kunnen functioneren. Zij blokkeren het enzym methionine aminopeptidase 2 (MetAP-2) en remmen zo de vorming van nieuwe bloedvaten.

Fumagilline en fumagillinederivaten zijn ook potentiële antimalariamiddelen. Ze blijken bij in-vitro- en in-vivoproeven op de malariaparasiet Plasmodium falciparum eveneens het enzym MetAP-2 te blokkeren en de groei van de malariaparasiet te remmen.


</doc>
<doc id="1743103" url="https://nl.wikipedia.org/wiki?curid=1743103" title="Volvox (groenalg)">
Volvox (groenalg)

Volvox is een geslacht van groenwieren, dat zes soorten heeft. "Volvox" bestaat uit talrijke cellen die tezamen een kolonie of een coenobium in de vorm van een holle kogel vormen. Deze cellen van de kolonie zijn onderling met plasmadraden verbonden en met slijm of water gevuld. Door instulping van de bol ontstaan binnen deze nieuwe bolletjes, de dochterbollen. Wanneer er ongeveer 16 exemplaren zijn, maken ze zich los van de binnenwand, waarna de wand van de oude "Volvox"-kolonie te gronde gaat.
Ook ontstaan op geregelde tijden een bundel spoelvormige dochtercellen, de mannelijke geslachtscelenl ("antherozoïden"). Deze zaadcellen krijgen elk twee flagellen waarmee de kolonie wegzwemt. Eicellen ontstaan als dochtercellen en wanneer de geslachtscellen elkaar ontmoeten, laten de cellen van de spoelvorm los en volgt een "bevruchting". De ontstane zygote omgeeft zich met een dikke wand en een rustperiode gaat in. Later ontsnapt een zoöspore welke na herhaaldelijke celdelingen weer een nieuwe kolonie oplevert.

Bekende zoetwatervormen zijn: "V. globator" en " V. aureus".


</doc>
<doc id="1743746" url="https://nl.wikipedia.org/wiki?curid=1743746" title="Pemoline">
Pemoline

Pemoline (merknamen onder andere "Cylert"; "Stimul") is een chemische verbinding die het centraal zenuwstelsel stimuleert. Het wordt gebruikt om aandachtstekort/hyperactiviteitstoornis (ADHD) en narcolepsie te behandelen. De werking is vergelijkbaar met die van amfetamines en van methylfenidaat. Pemoline is geen eerstekeuzemiddel bij kinderen met ADHD en is omstreden omwille van zijn mogelijke ongewenste neveneffecten, met name hepatotoxiciteit. Bij sommige patiënten die het geneesmiddel "Cylert" op basis van pemoline gebruikten, trad een acuut leverfalen op dat fataal was of resulteerde in de noodzaak tot een levertransplantatie. In de Verenigde Staten is het middel daarom niet meer toegelaten: in 2005 trok de Amerikaanse FDA de toelating voor "Cylert" in. De fabrikant van het middel, Abbott Laboratories, stopte toen met de productie van "Cylert", officieel omwille van financiële redenen. Later in 2005 werden ook de toelatingen voor alle generische vormen van pemoline in de Verenigde Staten ingetrokken. In Canada was "Cylert" al in 1999 van de markt gehaald. "Cylert" was in 1975 op de markt gebracht.
Vanwege het stimulerend effect is pemoline een verboden substantie in de sport. In 1977 werd Joop Zoetemelk tijdens de Ronde van Frankrijk betrapt op pemoline; hij kreeg een tijdstraf maar hoefde de Tour niet te verlaten. Eddy Merckx heeft ook toegegeven dat hij het middel heeft gebruikt.

De Russische 400-meterloopster Darya Safonova werd in 2005 twee jaar geschorst voor pemoline na een positieve test op 10 februari 2005.

De Indische discuswerpster Neeslam Jaswant Singh testte op 7 augustus 2005 positief op pemoline tijdens de wereldkampioenschappen atletiek in Helsinki.


</doc>
<doc id="1744121" url="https://nl.wikipedia.org/wiki?curid=1744121" title="Ziekenhuis Salem">
Ziekenhuis Salem

Ziekenhuis Salem is een voormalig ziekenhuis op christelijke grondslag in Ermelo dat tot 1987 in gebruik was. Het ziekenhuis werd in de negentiende eeuw opgericht en was het enige protestantse ziekenhuis in de regio Harderwijk en zou dat tot 1959 blijven toen Sanatorium Sonnevanck in Harderwijk het Boerhaaveziekenhuis in zijn hoofdgebouw opende. 

In Harderwijk zelf stond al sinds begin negentiende eeuw het Rooms Katholieke Piusziekenhuis midden in de oude binnenstad. Pius, Boerhaave en Salem zijn per 1 januari 1976 gefuseerd tot Streekziekenhuis Sint Jansdal. In juni 1987 betrok men de nieuwbouw in de Harderwijkse wijk Stadsweiden.

Toen het ziekenhuis uit Ermelo verdween, werd de naam Salem toegevoegd aan de nieuw opgerichte Stichting Algemeen Christelijk Astmabehandelcentrum.
Deze revalidatiekliniek ligt momenteel aan het Zorgpark Salem, dat hiernaast ook wordt omgeven door het Willem Holtrop Hospice, een gezondheidscentrum, dagopvang het Speulder en een tandartspraktijk.


</doc>
<doc id="1744329" url="https://nl.wikipedia.org/wiki?curid=1744329" title="Pyranine">
Pyranine

Pyranine is een fluorescerende kleurstof. Het is een derivaat van pyreen, namelijk het trinatriumzout van 8-hydroxy-1,3,6-pyreentrisulfonzuur.

Pyranine is oplosbaar in water, en de fluorescentie is afhankelijk van de pH: blauw (golflengte 430 nm) bij lage pH; groen (515 nm) bij hoge pH. Pyranine wordt daarom veel gebruikt als pH-monitor of pH-indicator in biochemische en biofysische experimenten. Pyranine kan in micro-organismen en cellen ingebracht worden om, bijvoorbeeld door middel van fluorescentiemicroscopie, veranderingen in de pH, het watergehalte en de water/alcoholverhouding binnenin de cellen te volgen.
De kleurverandering wordt veroorzaakt door het afstaan van het fenolische proton bij hoge pH-waarde. De sulfonzuurgroepen zijn (zeker onder fysiologische omstandigheden) altijd geïoniseerd.

Pyranine wordt ook gebruikt in fluo-markeerstiften.


</doc>
<doc id="1744395" url="https://nl.wikipedia.org/wiki?curid=1744395" title="Nootkaton">
Nootkaton

Nootkaton is een bicyclisch sesquiterpenon, dit is een sesquiterpeen en een keton, met als brutoformule CHO. Het komt van nature voor in de etherische olie van citrusvruchten, vooral grapefruit, waarvan het de voornaamste geurcomponent is. Het gehalte van nootkaton in grapefruitolie is ongeveer 0,5%. Het is verder onder meer aanwezig in vetiverolie en het extract van de Nootkacipres ("Cupressus nootkatensis"). Nootkaton wordt veel gebruikt in de parfumindustrie en als smaakstof onder meer in frisdranken.

Zuiver nootkaton van natuurlijke oorsprong is erg duur, maar het kan synthetisch bereid worden uit valenceen. Valenceen is het hoofdbestanddeel van de etherische olie van grapefruit en Valencia-sinaasappelen, en is veel goedkoper dan nootkaton. Er zijn verschillende syntheses mogelijk, waaronder de oxidatie van valenceen of de biologische omzetting van valenceen in nootkaton met behulp van een laccase-enzym of door genetisch gemodificeerde organismen.

De structuur van nootkaton bezit drie chirale centra. Er zijn twee enantiomeren: (+)- en (–)-nootkaton. Grapefruitolie bevat (+)-nootkaton, dat een veel sterkere geurintensiteit heeft dan (–)-nootkaton.

Nootkaton heeft een insectenafwerende werking, onder andere voor termieten.


</doc>
<doc id="1744674" url="https://nl.wikipedia.org/wiki?curid=1744674" title="Prematuur ovarieel falen">
Prematuur ovarieel falen

Prematuur Ovarieel Falen (POF) is een aandoening waarbij een vrouw voor haar veertigste stopt met menstrueren. Dit komt doordat de eierstokken eerder ophouden met ovuleren dan gebruikelijk. Er is dan sprake van een vroege overgang, de gemiddelde leeftijd voor westerse vrouwen om in de overgang te komen ligt rond de 51 jaar. Ongeveer 1 op de 100 vrouwen krijgt te maken met prematuur ovarieel falen. De term POF is inmiddels officieel vervangen voor Prematuur Ovariële Insufficiēntie (POI), een term die een iets minder negatieve bijklank zou hebben. 

POF of POI wordt veroorzaakt doordat er geen eiblaasjes meer groeien in de eierstokken. Dit kan ook gebeuren wanneer een patiënte nog een kinderwens heeft. Wanneer POI gediagnosticeerd wordt dient een kinderwens of een mogelijk toekomstige kinderwens met patiënte besproken te worden, en dienen eventueel maatregelen getroffen te worden om de kinderwens in de toekomst te verwezenlijken door het invriezen van eicellen. Dit is niet altijd meer mogelijk en kan niet in elk ziekenhuis.

Hoewel de oorzaak meestal niet bekend is, kan POI veroorzaakt worden door

Een vroege overgang kan een verhoogde kans op botontkalking (osteoporose) en hart- en vaatziekten geven. De kans op borstkanker is juist minder groot, doordat vrouwen minder lang zijn blootgesteld aan hormonen. Vanwege de verhoogde kans op botontkalking en hart- en vaatziekten is een gezonde leefstijl (niet roken, gezond eten en voldoende lichaamsbeweging zoals lopen) van extra belang. Daarnaast wordt vaak in overleg met een arts gestart met hormonale suppletie. 



</doc>
<doc id="1744762" url="https://nl.wikipedia.org/wiki?curid=1744762" title="Job Baster">
Job Baster

Job Baster (Zierikzee, 2 april 1711 - 6 maart 1775) is een achttiende-eeuwse geneesheer uit Zierikzee. Hij werd bekend om zijn studies op het gebied geneeskunde en natuurlijke historie. 

Baster, geboren in Zierikzee, volgde de Latijnse school in Rotterdam en studeerde vervolgens medicijnen in Leiden. In 1731 promoveerde hij op de dissertatie "De Osteogenia", over de verbening van botten. Bekende professoren als Herman Boerhaave en Willem Jacob 's Gravesande onderwezen hem niet alleen in medicijnen maar leerden hem ook om onderzoek aan natuurlijke verschijnselen wetenschappelijk aan te pakken. Na zijn studie bezocht hij, ter vervolmaking van zijn studie, ziekenhuizen en botanische tuinen in Parijs en Londen. In de laatste plaats raakte hij bevriend met de Hans Sloane, de stichter van het British Museum en de hortulanus Philip Miller. Na deze reis vestigde hij zich als geneesheer in Zierikzee. 

Baster vele medische en natuurwetenschappelijke brieven trokken internationaal de aandacht. Op voorspraak van Boerhaave en 's Gravezande werd hij in 1738 Fellow van de Royal Society in London. Baster werd een breed georiënteerde wetenschapper. Naast zijn werk als dokter schreef hij artikelen over medicijnen en over het leven in zee. Zijn in het Nederlands, Engels of Latijn geschreven artikelen werden gepubliceerd in de "Philosophical Transactions" en in de "Verhandelingen der Hollandse Maatschappij der Wetenschappen". Ook onderhield hij een uitgebreide correspondentie met in zijn tijd bekende natuuronderzoekers. In Nederland werd hij ook bekend als degene die de goudvis (Kin-Yu) introduceerde en als vertaler van Philip Millers werk over tuinbouw. 

In 1759 begon hij met publicatie van zijn bekendste werk: "Natuurlyke Uitspanningen behelzende eenige waarnemingen over sommige zee-planten en zee-insecten". Het werk werd in zes volumes uitgegeven die uiteindelijk in twee boeken werden gebundeld. In de eerste twee volumes gaf hij zijn bijdrage aan de discussie of de organismen die op de zeebodem leven: vooral planten, dieren of, zoals Carolus Linnaeus meende, zoophyten (plant-dieren). Basters theorie over dit onderwerp werd, niet ten onrechte, sterk aangevallen door John Ellis (natuuronderzoeker). Ook Linnaeus gaf aan niet veel in Basters theorie te zien. Na deze valse start ging Baster door met het bestuderen van het mariene organismen in de Oosterschelde bij Zierikzee. In zijn mooi geïllustreerde werk behandelde hij een grote verscheidenheid aan mariene soorten. In 1765 moest hij dit werk staken, 53 jaar oud werd hij blind aan zijn linkeroog.



</doc>
<doc id="1745195" url="https://nl.wikipedia.org/wiki?curid=1745195" title="Xenotropic murine leukemia virus-related virus">
Xenotropic murine leukemia virus-related virus

Xenotropic murine leukemia virus-related virus (XMRV) is een retrovirus dat in verband werd gebracht met een agressieve vorm van prostaatkanker en het chronischevermoeidheidssyndroom (CVS)

In oktober 2009 werd voor het eerst een verband gesuggereerd tussen XMRV en het chronischevermoeidheidssyndroom.

Uiteindelijk bleek dat XMRV zeer waarschijnlijk nooit mensen geïnfecteerd heeft, maar dat het een laboratoriumbesmetting betrof doordat sommige cellijnen tijdelijk in muizen waren opgekweekt. De vervuiling van deze cellijnen in een laboratorium zou ergens tussen 1993 en 1996 hebben plaatsgevonden.
Eind 2011 werd het duidelijk dat eerder onderzoek, gepubliceerd in Science, niet correct was uitgevoerd en dat data mogelijk waren vervalst. Science was genoodzaakt dit eerder gepubliceerd onderzoek terug te trekken.

Ook werd een verband tussen XMRV en prostaatkanker gesuggereerd. Twee Amerikaanse studies vonden een verband tussen XMRV en prostaatkanker, terwijl twee Europese studies geen verband konden ontdekken.

Retrovirussen zijn virussen die hun erfelijk materiaal opslaan in de vorm van RNA. De naam van het virus, xenotropic murine leukemia virus-related virus, geeft aan dat het virus verwant is aan virussen die bij ratten en muizen leukemie veroorzaken. Het XMRV is een gammaretrovirus, in tegenstelling tot hiv dat een lentiretrovirus is. Pas in 2006 werd XMRV voor het eerst geïdentificeerd in tumorweefsel van prostaatkankerpatiënten.

Onderzoek toonde het virus nu ook aan in de witte bloedcellen van 2/3 van de onderzochte CVS-patiënten maar slechts in 4% van de controlegroep. De onderzoekers maakten wel direct duidelijk dat een dergelijk verband niet hoeft te betekenen dat XMRV de oorzaak is van CVS. Een andere mogelijkheid is dat patiënten met CVS door onderliggende gezondheidsproblemen vatbaarder zijn voor infectie met het virus. Het virus zou dan veeleer een gevolg zijn in plaats van een oorzaak.

Nieuw onderzoek uit het Verenigd Koninkrijk dat in januari 2010 gepubliceerd werd, slaagde er niet in de gevonden correlaties te bevestigen. De Britse onderzoekers speculeren dat dit mogelijk komt doordat XMRV-infecties in verschillende mate voorkomen in de Noord-Amerikaanse en Europese populaties. Ook Nederlands onderzoek gedaan onder leiding van Frank J M van Kuppeveld in het Universitair Medisch Centrum St. Radboud onder een bevestigde groep van 32 CVS-patiënten uit begin jaren 90 vond geen verband tussen CVS en XMRV. In de Nederlandse groep bleek geen van de bloedmonsters van de 32 CVS-patiënten besmet met XMRV. Ook in de controlegroep van 43 diepgevroren samples van mensen die geen CVS hebben bleek geen enkele XMRV-infectie voor te komen.


</doc>
<doc id="1745196" url="https://nl.wikipedia.org/wiki?curid=1745196" title="Celadhesie">
Celadhesie

Celadhesie is het verschijnsel dat een cel zich met behulp van celadhesie-moleculen zoals selectinen, cadherinen en integrinen en leden van de immunoglobuline-superfamilie bindt aan een oppervlak, extracellulaire matrix of andere cel. 

Eerst vindt hydrolyse van de celadhesiemoleculen door middel van extracellulaire enzymen plaats.

Eukaryotische protozoa scheiden allerlei adhesiemoleculen af. Een voorbeeld van een ziekmakend protozoön is de malariaparasiet ("Plasmodium falciparum"), die zich met behulp van het adhesiemolecuul circumsporozoïet aan levercellen bindt en met behulp van een ander adhesiemolecuul, het merozoïet-oppervlakte-eiwit, aan de rode bloedcellen. Defecten in de celadhesie zijn meestal het gevolg van een verstoorde afscheiding van adhesiemoleculen. 

De adhesiemoleculen van prokaryoten worden gewoonlijk adhesinen genoemd. Adhesinen kunnen voorkomen op de pilus, het zweepstaartje of het celoppervlak. Adhesie van bacteriën zorgt onder meer voor tropie bij planten.

Ook virussen beschikken over adhesiemoleculen om zich aan gastcellen te binden. Zo heeft het influenzavirus bijvoorbeeld een oppervlak dat is bedekt met hemagglutinine. Hierdoor kan dit virus sialisch zuur aan het oppervlak van andere moleculen herkennen. Hiv heeft een adhesiemolecuul met de naam gp120, dat een verbinding met het door lymfocyten afgescheiden eiwit CD4 aangaat.



</doc>
<doc id="1745862" url="https://nl.wikipedia.org/wiki?curid=1745862" title="Musculus transversus abdominis">
Musculus transversus abdominis

De musculus transversus abdominis of dwarse buikspier is een skeletspier die aan de binnenzijde van de schuine buikspieren ligt. Met name deze spier oefent druk uit op de buikingewanden.

De spier ontspringt aan de binnenzijde van de cartilago costalis van rib 7-12, aan het ligamentum lumbicostale, aan de ventrale ¾ van het labium internum cristae iliacae en aan de laterale ½ van het ligamentum inguinale. Ze hecht zich vast aan de linea semilunaris en de tendo conjunctivus.
De craniale vezels hebben als functie het vernauwen van de apertura thoracis inferior bij expiratie. De caudale vezels daarentegen moeten de taille verwekken en zijn nuttig bij buikpers, urineren, braken, bevalling.


</doc>
<doc id="1746340" url="https://nl.wikipedia.org/wiki?curid=1746340" title="Celadhesiemoleculen">
Celadhesiemoleculen

Celadhesiemoleculen zijn eiwitten aan het oppervlak van cellen die een rol spelen bij celadhesie, ofwel de binding met andere cellen of met de extracellulaire matrix. Deze eiwitten zijn transmembraanreceptoren. Ze bestaan uit drie gebieden: een intracellulair gebied dat een interactie aangaat met het cytoskelet, een transmembraangebied en een extracellulair gebied dat een interactie aangaat met andere celadhesiemoleculen van dezelfde soort (homofiele binding) of een andere soort (heterofiele binding). 

De meeste celadhesiemoleculen horen bij 5 eiwitfamilies: de immunoglobuline-superfamilie, de integrinen, cadherinen, selectinen en de lymfocyt homing receptoren. In een van de mogelijke classificatiesystemen worden calciumonafhankelijke celadhesiemoleculen onderscheiden van calciumafhankelijke.

Celadhesiemoleculen van de immunoglobuline-superfamilie ("IgSF CAMs") kunnen zich binden aan integrinen (heterofiele binding) of aan andere "IgSF CAMs" (homofiele binding).
Enkele moleculen uit deze familie zijn:


Integrinen zijn heterofiele celadhesiemoleculen die zich binden aan celadhesiemoleculen van de immunoglobuline-superfamilie of de extracellulaire matrix. 

Ook wel bekend als CD-34 en GLYCAM-1 (zie verder addressinen).

Cadherinen vormen een groep homofiele celadhesiemoleculen die afhankelijk zijn van Ca2+. De belangrijkste leden van deze familie zijn E-cadherinen (van de epitheel), P-cadherinen (van de placenta) en N-cadherinen (van de zenuwen).

Selectininen vormen een groep van "Ca2+"-afhankelijke homofiele celadhesiemoleculen die onder andere bindingen kunnen aangaan met mucinen. De drie leden van deze groep zijn E-selectine, L-selectine en P-selectine. De meest kenmerkende ligand van deze selectinen is het gen PSGL-1. 


</doc>
<doc id="1746512" url="https://nl.wikipedia.org/wiki?curid=1746512" title="Diquatdibromide">
Diquatdibromide

Diquatdibromide is het broomzout van diquat en is de gebruikelijke vorm waarin het niet-selectieve contactherbicide diquat wordt gebruikt. Het is derhalve goed oplosbaar in water. Het wordt meestal geleverd als een met water mengbaar concentraat, om te worden verspoten.

Diquat, diquatbromide en andere zouten van diquat werden ontwikkeld door Imperial Chemical Industries in Groot-Brittannië (tegenwoordig Syngenta). Diquat(-dibromide) is toegelaten door de Europese Commissie en is in de meeste lidstaten van de Europese Unie verkrijgbaar.

Diquatdibromide wordt bereid door een koppelingsreactie van 2 pyridinemoleculen tot 2,2'-bipyridine, gekatalyseerd door raneynikkel. Dit wordt vervolgens in reactie gebracht met 1,2-dibroomethaan.

Diquatdibromide is ingedeeld als een zeer giftige stof. De stof is sterk irriterend voor de ogen, en irriterend voor de huid en de luchtwegen. Contact van de huid met geconcentreerd materiaal kan blaren veroorzaken. Inname van een hoge dosis kan leiden tot vergiftiging van lever, nieren, maag en andere ingewanden.

Diquatdibromide is ook zeer toxisch voor waterorganismen. Bij verspuiten met klassieke techniek moet een bufferzone van 20 meter gerespecteerd worden ten opzichte van oppervlaktewater. De stof wordt sterk aan de bodem geadsorbeerd, is zeer persistent in de bodem (halveringstijd van meerdere jaren) en loogt weinig uit naar het grondwater.




</doc>
<doc id="1746995" url="https://nl.wikipedia.org/wiki?curid=1746995" title="Artiestenhof">
Artiestenhof

Het Artiestenhof is een hofje in de Trompstraat in de Zeeheldenbuurt van de Nederlandse stad Den Haag.

De Trompstraat is een zijstraat van de Piet Heinstraat, het verlengde van de Hogewal, waaraan de Koninklijke Stallen in 1876 gebouwd zijn. Rond 1850 had het oudere deel van de Trompstraat vijf hofjes en veel bedrijfjes. De straat werd in 1872 gedoopt door hertogin van Saksen Weimar, die de voormalige eigenares van de grond was. De Trompstraat werd rond 1875 verlengd tot de Laan van Meerdervoort, waaraan veel betere huizen stonden.

Het Artiestenhofje, ook wel Schildershofje, is in het oudere deel van de straat. Langs de oude Trompstraat liep vanaf de Laan van Meerdervoort een sloot, die gedempt werd om in 1875 in opdracht van koning Willem III dit hofje met veertien huisjes te kunnen bouwen om personeel van zijn stallen aan de Hogewal te huisvesten. In het midden van het hofje is een grote gemeenschappelijke tuin aangelegd, maar al voor de Tweede Wereldoorlog werd die opgedeeld zodat alle huisjes een eigen stuk tuin kregen, hoewel de huisjes ook een achtertuin hadden. Middendoor loopt nu een pad.

Pas in de jaren veertig kreeg het hofje de naam Schildershofje, en wat later Artiestenhofje omdat er niet alleen schilders woonden. Na de oorlog verkeerden veel huisjes in zo'n slechte staat dat ze onbewoonbaar verklaard werden. In de jaren vijftig is het hofje door het ministerie van Wederopbouw grondig gerestaureerd. Een deel van het hoofdgebouw, waarin een Chinese wasserij zat, is toen gesloopt waardoor een brede toegangspoort kon worden gemaakt.

Er waren nog vier hofjes in de Trompstraat, de bekendste was Tromprust, dat ook na de oorlog is gerestaureerd, maar later toch is afgebroken. Jarenlang was er daarna de Trompgarage, die later verhuisde naar het Savornin Lohmanplein. Op die plaats werden twee moderne hofjes gebouwd.

Tot de artistieke bewoners in het verleden behoorden:




</doc>
<doc id="1747002" url="https://nl.wikipedia.org/wiki?curid=1747002" title="HagaZiekenhuis, locatie Sportlaan">
HagaZiekenhuis, locatie Sportlaan

Het HagaZiekenhuis, locatie Sportlaan, het voormalige "Rode Kruis Ziekenhuis", is een ziekenhuis in de Vogelwijk in Den Haag. Het maakt samen met Juliana Kinderziekenhuis en Ziekenhuis Leyenburg deel uit van het HagaZiekenhuis. Het ziekenhuis is gevestigd aan de Sportlaan. Het is een algemeen ziekenhuis.


Locatie Sportlaan is bereikbaar met buslijn 24, halte HagaZiekenhuis en met tramlijn 12, halte Sportlaan.



</doc>
<doc id="1747031" url="https://nl.wikipedia.org/wiki?curid=1747031" title="Reinier de Graaf Groep">
Reinier de Graaf Groep

De Reinier de Graaf Groep omvat diverse ziekenhuizen in de Nederlandse regio Haaglanden, gericht op de inwoners van Delft, het Westland, Voorburg, Rijswijk, Den Haag Zuidwest en de plaatsen Pijnacker en Nootdorp: een gebied waar ruim 300.000 mensen wonen en werken. Tot de Reinier de Graaf Groep behoren:

Binnen de Reinier de Graaf Groep zijn 3000 mensen werkzaam, onder wie 196 medisch specialisten. Er zijn dertig specialismen.

Reinier de Graaf Groep is vernoemd naar de Nederlandse arts en anatoom Reinier de Graaf. Hij werd geboren in 1641 en overleed in 1673. Hij was één van de pioniers van de wetenschap van de voortplantingsgeneeskunde, en is de ontdekker van de later naar hem vernoemde 'Graafse follikels'.


</doc>
<doc id="1747286" url="https://nl.wikipedia.org/wiki?curid=1747286" title="Medische Missiezusters">
Medische Missiezusters

De Medische Missiezusters vormen een vrouwelijke congregatie binnen de Rooms-katholieke Kerk die internationaal bekendstaat onder de naam "Society of Catholic Medical Missionaries" of "Medical Sisters Congregation" (MMS). 

De congregatie van de Medische Missiezusters is opgericht door de arts Anna Maria Dengel (1892-1980). Zij kwam uit Oostenrijk, haalde in 1919 haar artsendiploma en vertrok in 1920 als dokter naar Rawalpindi, in het huidige Pakistan. Hier zag ze het leed van zieke moslimvrouwen die niet geopereerd mochten worden door mannelijke moslimartsen, omdat lichamelijk contact tussen de seksen niet was toegestaan. Toen ze in 1925 vrouwen met gelijke inzichten en idealen ontmoette, kwam zij in Philadelphia tot de oprichting van de Medische Missiezusters. Het zou echter tot 1935 duren voordat de Katholieke Kerk de medische werkzaamheden van de Missiezusters goedkeurde. Tot die tijd konden de zusters dan ook niet officieel hun gelofte aﬂeggen.

De eerste Nederlandse Missiezusters meldden zich aan in de jaren dertig van de vorige eeuw. In 1939 werd er een Nederlandse afdeling van de Medische Missiezusters opgezet, die vooral in de jaren veertig en vijftig tientallen jonge vrouwen trok. Deze werden, na een noviciaatsperiode van enkele jaren, uitgezonden naar landen als Malawi, Ethiopië en de Congo in Afrika; India, Birma, Indonesië in Azië; Brazilië en Peru in Latijns-Amerika.

Aanvankelijk richtten de Missiezusters zich op de behandeling van ziekten, maar in de laatste decennia is hun werkterrein uitgebreid met de preventie ervan. Het begrip 'medisch' is eveneens uitgebreid en behelst nu ook de heelwording van de gehele mens: lichaam zowel als geest. In dit verband wordt ook sterk gelet op de levensomstandigheden: zonder sociaal-economische verbeteringen en zonder zorg voor het milieu geen duurzame gezondheid.

De Missiezusters stellen zich ten doel om 'helend aanwezig te zijn'. Niet alleen bieden zij gezondheidszorg aan de meest kwetsbare groepen overal ter wereld, maar ook hebben zij oog voor de leefomgeving waarin mensen wonen. Daarom zijn de zusters ook betrokken bij diverse ecologische projecten op religieuze grondslag, zoals het project HEAL ("Haven for Ecological and Alternative Living") op de Filipijnen, waarbij er onder meer nadruk wordt gelegd op het duurzaam omgaan met de aarde.

Honderden zusters van 23 verschillende nationaliteiten nemen momenteel deel aan kleinschalige gezondheidsprojecten. De Stichting Vrienden Medische Missiezusters geeft bekendheid aan het werk van de zusters en zamelt geld in voor hun werk wereldwijd. De congregatie telt momenteel 625 zusters.





</doc>
<doc id="1747555" url="https://nl.wikipedia.org/wiki?curid=1747555" title="Atul Gawande">
Atul Gawande

Atul Gawande (Brooklyn, 1965) is een Amerikaans arts en schrijver.

Gawande is als chirurg verbonden aan het Brigham and Women's Hospital in Boston, Massachusetts en is tevens verbonden aan het Center for Surgery and Public Health. Hij is professor bij de Harvard School of Public Health en professor in de chirurgie bij de Harvard Medical School, waar hij zelf ook geneeskunde heeft gestudeerd. Als schrijver werkt hij voor de New Yorker sinds 1998 en hij heeft boeken geschreven over geneeskunde en de gezondheidszorg die in meer dan honderd landen zijn uitgegeven.
In 2006 kreeg Gawande een MacArthur-prijs.

Over het boek 'Better' schreef recensent Jeremy Laurance dat het een modern meesterwerk is, en dat het verplichte kost zou moeten zijn voor artsen zowel als patiënten.
Gawande werd in de schijnwerpers geplaatst door een artikel dat hij juni 2009 schreef voor de New Yorkeren dat president Obama aanhaalde in de discussie over de gezondheidszorgverzekeringsplannen.

Gawande heeft aanzienlijke bijdragen geleverd aan het oplossen van de complexiteit van de moderne medische wereld. Een van die bijdragen is het invoeren van een checklist: zo is in Nederland het aantal dodelijke slachtoffers als gevolg van te voorkomen chirurgische fouten in vijf jaar tijd (2008-2013) gehalveerd.

Gawande groeide op in Brooklyn, New York (NY), en Athens, Ohio als kind van ouders van Indiase afkomst die allebei werkten als dokter.
Atul Gawande is getrouwd met Kathleen Hobson met wie hij drie kinderen heeft. Ze wonen in Newton, Massachusetts. Hij studeerde aan de Stanford Universiteit waar hij in 1987 afstudeerde waarna hij een Rhodesbeurs kreeg waarmee hij studeerde aan Balliol College, Oxford tot 1989. Naast zijn studie aan de Harvard Medical School haalde hij ook een 'Master of Public Health'-graad aan de Harvard School of Public Health. In 1992 nam hij een jaar pauze van zijn studies om president Clinton te adviseren op het gebied van de gezondheidszorg.
Kort na zijn afstuderen in 1995 werd hij benaderd door de hoofdredacteur van Slate. Zijn artikelen op Slate over het werken als arts-in-opleiding leidden tot zijn aanstelling bij de New Yorker.





</doc>
<doc id="1747556" url="https://nl.wikipedia.org/wiki?curid=1747556" title="Lood(II)carbonaat">
Lood(II)carbonaat

Lood(II)carbonaat is de anorganische verbinding van lood, met als brutoformule PbCO. De zuivere stof komt voor als een wit kristallijn poeder, dat vrijwel onoplosbaar is in water (het oplosbaarheidsproduct bedraagt 1,46 × 10). Het mineraal cerussiet is een natuurlijke vorm van lood(II)carbonaat.

Lood(II)carbonaat wordt op industriële schaal bereid door de reactie van lood(II)acetaat met ammoniumcarbonaat:

Een gelijkaardige methode betreft het oplossen van koolstofdioxide in een oplossing van lood(II)acetaat, waardoor het gevormde lood(II)carbonaat neerslaat.

Naast lood(II)carbonaat zijn er een aantal basische lood(II)carbonaten en stoffen (doorgaans mineralen) waarin lood(II)carbonaat een prominente rol in speelt. Naast andere stoffen gaat het dan om:



</doc>
<doc id="1747719" url="https://nl.wikipedia.org/wiki?curid=1747719" title="Uilvlekken">
Uilvlekken

De uilvlekken zijn drie onderdelen van de tekening op de voorvleugel van een groot aantal soorten Noctuidae. Onderscheiden worden de "ringvlek", de "niervlek" en de "tapvlek".

De ring- en niervlek bevinden zich veelal halverwege de voorvleugel, dicht bij de costa. Het dichtst bij de vleugelbasis ligt de kleinere, in het algemeen ronde, ringvlek. Verder van de vleugelbasis af ligt de niervlek die inderdaad de vorm heeft van een nier. 

De tapvlek is bij minder soorten duidelijk aanwezig. Deze vlek is langwerpig, en ligt zowel meer naar de binnenrand als dichter bij de vleugelbasis dan de ringvlek.


</doc>
<doc id="1747898" url="https://nl.wikipedia.org/wiki?curid=1747898" title="Chroom(III)chloride">
Chroom(III)chloride

Chroom(III)chloride (CrCl) is een chroomzout van waterstofchloride, met chroom in de oxidatietoestand +III. Chroom(III)chloride vormt verschillende hydraten, de watervrije vorm, een purperkleurige, kristallijne vaste stof is bijna niet oplosbaar in water. Ook komt het voor als hexahydraat (CrCl · 6 HO), dat wel oplosbaar is. Het hexahydraat komt in verschillende isomerische vormen voor die van kleur verschillen. De meest voorkomende vorm is donkergroen.

Watervrij chroom(III)chloride kan bereid worden door chloorgas over een mengsel van chroom(III)oxide en koolstof te leiden:

Het hexahydraat wordt bekomen door chroom(III)hydroxide met zoutzuur te behandelen:

Door dit zouthydraat te verwarmen in aanwezigheid van thionylchloride kan het watervrije zout bekomen worden.





</doc>
<doc id="1748231" url="https://nl.wikipedia.org/wiki?curid=1748231" title="Koper(I)oxide">
Koper(I)oxide

Koper(I)oxide, vroeger aangeduid als cuproxide, is een oxide van koper, met als brutoformule CuO. De stof komt voor als een bruinrood poeder, dat onoplosbaar is in water en organische oplosmiddelen.

Koper(I)oxide komt in de natuur voor als het mineraal cupriet.

Koper(I)oxide kan bereid worden door reductie van koper(II)oxide met koper bij verhoogde temperatuur:

Een alternatieve methode is de thermolyse van koper(II)oxide bij 800°C:

Daarnaast kan het ook bereid worden door behandeling van koper(I)chloride met een alkalische oplossing:

Koper(I)oxide is oplosbaar in verdunde zuren, alsook in ammoniak en een waterige oplossing van ammoniumhydroxide. Hierbij wordt het stabiel ammine-complex [Cu(NH)] gevormd, dat een stuk stabieler is dan het overeenkomstige aqua-complex [Cu(HO)]. Dit aqua-complex disproportioneert tot koper en gehydrateerd koper(II):

Koper(I)oxide wordt in vochtige toestand door luchtzuurstof vlot geoxideerd tot het blauwe koper(II)hydroxide:

Koper(I)oxide wordt bij hoge temperatuur door waterstofgas gereduceerd tot metallisch koper:

Het reageert met zwavelzuur door disproportionering tot koper(II)sulfaat en koper:

De reactie met salpeterzuur is vergelijkbaar:

Hierbij wordt koper(II)nitraat gevormd, dat tal van praktische toepassingen bezit.

Koper(I)oxide wordt gevormd wanneer het Fehlingsreagens aan reducerende suikers (aldehyden) wordt toegevoegd. Door reductie van het koper(II)-zout ontstaat het rode koper(I)oxide:

Koper(I)oxide dient hier dus als indicator.

Verder wordt koper(I)oxide gebruikt als kleurstof bij het kleuren van glas en email, en als fungicide.

Koper(I)oxide is een halfgeleidermateriaal met een band gap van ongeveer 2 eV. Het werd reeds in de jaren '20 van de 20e eeuw gebruikt in dioden en er kan een primitieve zonnecel mee gemaakt worden. Later hebben seleen, germanium en silicium koper(I)oxide vervangen als halfgeleidende component.




</doc>
<doc id="1748660" url="https://nl.wikipedia.org/wiki?curid=1748660" title="Type-2-lissencefalie">
Type-2-lissencefalie

Type-2-lissencefalie, ook wel bekend als "Norman-Roberts syndrome", is een zeldzame vorm van lissencefalie die wordt veroorzaakt door een mutatie in het reelinegen. Dit syndroom werd in 1976 voor het eerst gesignaleerd door onder andere M.G. Norman en M. Roberts.

Een tekort aan reeline zorgt ervoor dat de verschillende lagen van de hersenschors zich niet goed ontwikkelen, waardoor de cognitieve ontwikkeling achterblijft. De patiënt lijdt aan cerebellaire hypoplasie, erfelijk lymfoedeem en hypotonie. Andere veelvoorkomende bijverschijnselen zijn: myopie, nystagmus en epileptische insulten. 

Een andere aandoening waarbij de aan-en afvoer van reeline rechtstreeks betrokken is is het desequilibriumsyndroom. Deze aandoening wordt veroorzaakt door een mutatie in de gencodering van een van de reelinereceptoren, VLDLR.

 


</doc>
<doc id="1749049" url="https://nl.wikipedia.org/wiki?curid=1749049" title="Isobutyronitril">
Isobutyronitril

Isobutyronitril is een organische verbinding (een nitril) met als brutoformule CHN. De stof komt voor als een licht ontvlambare, heldere kleurloze vloeistof met een amandelgeur.

Isobutyronitril kan op verschillende manieren worden bereid:

Isobutyronitril is een intermediaire verbinding in de synthese van andere verbindingen. De belangrijkste is de dehydrogenering van isobutyronitril tot de onverzadigde verbinding methacrylonitril, dat een monomeer is voor synthetische polymeren en rubbers (vergelijkbaar met acrylonitril).



</doc>
<doc id="1749144" url="https://nl.wikipedia.org/wiki?curid=1749144" title="Cerebellaire hypoplasie (mensen)">
Cerebellaire hypoplasie (mensen)

Cerebellaire hypoplasie is een ontwikkelingsstoornis die wordt veroorzaakt doordat het cerebellum zich niet of onvoldoende ontwikkelt. De aandoening is zeldzaam en erfelijk. De oorzaak kan gelegen zijn in een afwijking aan de schildklier of te maken hebben met externe factoren zoals medicijnen, chemische stoffen, infecties of een beroerte. Bij baby's kan de aandoening zich manifesteren in de vorm van vertraging in de lichamelijke en geestelijke ontwikkeling, hypotonie, ataxie, epileptische insulten en nystagmus ofwel onwillekeurige beweging van de ogen. Op latere leeftijd zijn de voornaamste symptomen hoofdpijn, duizeligheid, een onevenwichtig gevoel en gehoorverlies.

Cerebellair hypoplasie kan rechtstreeks verband houden met andere afwijkingen zoals het syndroom van Norman-Roberts, het syndroom van Dandy-Walker, het syndroom van Werdnig-Hoffmann en het syndroom van Walker-Warburg.

Er bestaat (nog) geen standaardbehandeling voor cerebellaire hypoplasie. Hulp bestaat vooral uit het geven van ondersteuning aan de patiënt waar nodig, bijvoorbeeld door het creëren van meer evenwichtsgevoel.



</doc>
<doc id="1749229" url="https://nl.wikipedia.org/wiki?curid=1749229" title="Cerebellaire hypoplasie (dieren)">
Cerebellaire hypoplasie (dieren)

Cerebellaire hypoplasie bij dieren is een afwijking die vooral bij katten en honden aangetroffen wordt. Karakteristiek voor deze ziekte is dat het cerebellum tijdens de geboorte niet geheel volgroeid is. Bij katten zijn de symptomen meteen bij de geboorte zichtbaar, bij honden kan het enkele maanden duren voordat de symptomen zich manifesteren. De afwijking uit zich met name in tremoren, een verstoorde motoriek en loopproblemen.

De afwijking kan zijn aangeboren, maar ook het gevolg zijn van tijdens het leven opgelopen bacteriële of virale infecties zoals feliene panleukopenie. Andere mogelijke oorzaken zijn ondervoeding, vergiftiging, verwonding of ongelukken die tijdens de gestatie de foetus hebben getroffen.

Een nauw aan cerebellaire hypoplasie verwante aandoening is cerebellaire abiotrofie. Deze afwijking wordt behalve bij katten en honden ook vaak bij paarden, schapen en ander vee aangetroffen. Deze laatste afwijking onderscheidt zich van cerebellaire hypoplasie doordat de oorzaak het verdwijnen van purkinjecellen is, iets dat pas na de geboorte van het dier plaatsvindt.


</doc>
<doc id="1750065" url="https://nl.wikipedia.org/wiki?curid=1750065" title="Evert Gorter">
Evert Gorter

Evert Gorter (Utrecht, 19 februari 1881 – Leiden, 17 februari 1954) was een Nederlands kinderarts, biochemicus en hoogleraar.

In 1899 begon Gorter zijn medische studies aan de Universiteit Leiden. In 1905 rondde hij zijn opleiding af in het Pasteur Instituut en in het Hôpital des Enfants Malades te Parijs. Daar ontstond zijn ambitie om de kindergeneeskunde tot een zelfstandige medische discipline te ontwikkelen. In 1908 werd hij privaatdocent in de interne kinderziekten in Leiden. In 1915 kwam onder zijn impuls een kinderkliniek, als afzonderlijke afdeling van het Academisch Ziekenhuis, tot stand. In 1917 werd Gorter de eerste lector en in 1923 de eerste hoogleraar kindergeneeskunde in Leiden, na Gabbe Scheltema in Groningen in 1909 een van de eersten in Nederland.

Gorter hechtte veel belang aan de sociale omgeving bij het ontstaan van kinderziekten. Ook was hij sterk overtuigd van de rol van wetenschappelijk onderzoek om een beter inzicht te krijgen in de betekenis van voeding, hygiëne, biochemie en microbiologie. De combinatie van wetenschappelijke, organisatorische en didactische kwaliteiten brachten Gorter al snel op het niveau van een internationaal gerespecteerde deskundige.

Eén van Gorters eerste initiatieven, in 1917, was het oprichten van een "Leidse buitenschool" in Katwijk aan Zee, voor kinderen komende uit een met tuberculose besmet milieu. Aanvankelijk was dit een dagschool, later werd er een internaat aan toegevoegd. Ook werd hij een voorvechter voor het oprichten van consultatiebureaus voor zuigelingenzorg en bij tuberculosebestrijding. Mede door zijn toedoen werd de kindersterfte in Nederland, meer dan elders in Europa, aanzienlijk teruggedrongen.

In 1929 nam hij het initiatief tot het oprichten van het Nederlands Instituut voor Preventieve Geneeskunde (het latere "TNO Preventie en Gezondheid").

In 1925 verscheen Gorters belangrijkste wetenschappelijke werk, toen hij in het prestigieuze Journal of Experimental Medicine de idee lanceerde dat biologische celmembranen zijn samengesteld uit een dubbele lipide laag. Samen met de scheikundige François Grendel zette hij een simpel experiment op. De lipiden, met aceton geëxtraheerd uit een gekend aantal erytrocyten, werden als een monolaag uitgespreid op water. De verhouding van de oppervlakte van deze monolaag tot de totale oppervlakte van alle erytrocyten bleek dicht bij 2:1 te liggen, voor rode bloedcellen van diverse zoogdieren. In 1966 werden Gorters proeven door twee Amerikaanse onderzoekers herhaald. Tot hun verbazing stelden zij in Gorters opstelling twee fouten vast. Vooreerst losten de membraanlipiden, vooral cholesterol, slecht op in aceton. Daarenboven bleek de erytrocytenoppervlakte 145 μm2 en niet 99 μm2, de waarde door de Nederlandse onderzoekers gebruikt, te bedragen. In feite hadden Gorter en Grendel twee elkaar compenserende fouten van ongeveer 40% gemaakt. 

Gorter schreef gezaghebbende handboeken, onder meer over kindergeneeskunde, kindervoeding en diagnostiek. Vooral met "“Klinische diagnostiek, bacteriologische, serologische en chemische onderzoekingen”" schreef Gorter samen met Willem Cornelis de Graaff een succesvol handboek. Het werd decennialang in alle klinische laboratoria in Nederland en België met veel vrucht geraadpleegd. In 1981 werd de "Gorter en de Graaff-prijs" ingesteld, bestemd voor wie sterk hebben bijgedragen tot ontwikkeling en profilering van de klinische chemie. 

In 1927 werd Gorter in New York benoemd in een commissie van de Volkerenbond voor onderzoek naar de oorzaken van zuigelingensterfte. 

In 1935 werd Gorter door de Belgische regering gevraagd om aan de Rijksuniversiteit van Gent een leerstoel Kindergeneeskunde op te starten. In vier jaren tijd slaagde Gorter erin om, naast zijn drukke werkzaamheden te Leiden, in Gent een moderne kinderkliniek te vestigen. Op dat ogenblik leed hij aan een ernstige vorm van reumatoïde artritis. Hij moest zich permanent in een rolstoel voortbewegen. Vier jaar lang kwam hij elke vrijdagavond per trein met zijn rolstoel vanuit Leiden naar Gent, waar hij tot zondagavond aan enkele jonge artsen (waaronder Carlos Hooft, die hem zou opvolgen in 1939), verpleegkundigen en laboranten zijn ideeën over kindergeneeskunde overbracht. Ook besprak hij met de Gentse bouwmeester geregeld de plannen voor een nieuw academisch ziekenhuis, net zoals hij dat van 1909 tot 1914 in Leiden had gedaan. Die plannen zouden pas jaren na zijn dood worden gerealiseerd. 

Gorter bezat vele lidmaatschappen. Zo was hij onder meer lid van de Koninklijke Nederlandse Akademie van Wetenschappen, erelid van de American Pediatric Society, erelid van de New York Academy of Medicine, en eredoctor van de Sorbonne te Parijs en van de Universiteit Gent.

Gorter stond onverzoenlijk tegenover onrecht. Voortdurend legde hij de klemtoon op het belang van sociale omstandigheden bij het ontstaan van kinderziekten. Het oprichten van consultatiebureaus voor zuigelingen tijdens de Eerste Wereldoorlog was revolutionair.

In 1942 werd hij met zijn vrouw door de Duitse bezetters uit Leiden naar Winschoten verbannen. Na de Tweede Wereldoorlog hervatte hij zijn arbeid, bezocht hij buitenlandse congressen en verzamelde hij jonge mensen om zich heen.

Tijdens zijn leven genoot Gorter al veel respect als arts, organisator en wetenschapper. Zijn baanbrekend werk over de celmembraan werd echter pas veertig jaren na publicatie en tien jaar na zijn dood internationaal erkend. In 1975 werd Gorters vondst van de dubbele lipidelaag in het tijdschrift Nature vergeleken met de ontdekking van de dubbele helixstructuur van DNA. 

Weinigen realiseerden zich dat de arts Gorter en de biochemicus Gorter één en dezelfde persoon waren. Kinderartsen in Nederland en België beseften niet hoe belangrijk zijn biochemisch werk was en biochemici wereldwijd wisten niet dat Gorter eigenlijk een kinderarts was.


Publicatie over Gorter:


</doc>
<doc id="1750233" url="https://nl.wikipedia.org/wiki?curid=1750233" title="Putrescine">
Putrescine

Putrescine (IUPAC-naam: 1,4-butaandiamine) is een organische verbinding met als brutoformule CHN. De stof komt voor als een wit kristallijn poeder met een indringende geur, die goed oplosbaar is in water. Putrescine ontstaat bij het rotten van dierlijk weefsel. De stof is structureel verwant is aan cadaverine (1,5-pentaandiamine). In zeer kleine hoeveelheden komt ze voor in urine en speeksel.

Putrescine komt vrij bij het metabolisme (stofwisseling) van natuurlijke aminozuren arginine en ornithine, en is in het speeksel in de hoogste concentratie aanwezig direct na het wakker worden.

Putrescine werd, tegelijk met cadaverine, ontdekt in 1885 door de Berlijner Ludwig Brieger.

Putrescine kan bereid worden door de hydrogenering van butaandinitril:

Er is ook een genetisch gemodificeerde stam van de bacterie "Escherichia coli" ontwikkeld die de stof door fermentatie kan produceren.

Putrescine is een grondstof voor nylon. Ze reageert met adipinezuur tot het polyamide nylon-4,6.

De stof wordt ook gebruikt als lokstof voor insecten, meer bepaald in boomgaarden waar de mediterrane fruitvlieg "Ceratitis capitata" schade aanricht. Het is een feromoon dat de fruitvliegen naar de vallen lokt. De insecten kunnen dan gedood worden met insecticide of doordat ze in water of olie terechtkomen. 

Putrescine is als lokstof sedert 1 september 2009 toegelaten in de Europese Unie.



</doc>
<doc id="1750328" url="https://nl.wikipedia.org/wiki?curid=1750328" title="Subacute scleroserende panencefalitis">
Subacute scleroserende panencefalitis

Subacute scleroserende panencefalitis (SSPE) is een zeldzame chronische en progressieve encefalitis (hersenontsteking) die vooral kinderen en jonge volwassenen treft, veroorzaakt door een gemuteerd mazelenvirus. Het komt voor in 1 op 10.000 gevallen van mazelen. SSPE is ongeneeslijk maar kan behandeld worden met medicatie indien de behandeling vroeg genoeg gestart wordt. Het meeste onderzoek naar SSPE is verricht door het National Institute of Neurological Disorders and Stroke (NINDS, Nationaal Instituut voor Neurologische Aandoeningen en Beroertes). SSPE wordt ook Ziekte van Dawson, Dawsons encefalitis en mazelenencefalitis genoemd.

Een geschiedenis van mazeleninfectie meestal voor de leeftijd van 2 jaar, gevolgd door verscheidene asymptomatische jaren (gemiddeld 6 tot 15) waarna geleidelijke en progressieve neurologische aftakeling, gekenmerkt door persoonlijkheidsveranderingen, epileptische insulten, myoclonus, ataxie, lichtgevoeligheid, spasticiteit en coma.

De symptomen beginnen in het eerste stadium, waarin de persoonlijkheid van de patiënt abnormaler en onvaster wordt. Vaak gaan geheugenverlies en mentale achteruitgang hiermee gepaard. Het zenuwstelsel zal door aftakeling de controle over beweging verliezen, wat zich in dit stadium kenmerkt door onwillekeurige bewegingen in de extremiteiten. Naarmate de ziekte overgaat in het tweede stadium, zullen deze symptomen verergeren, waardoor de patiënt niet meer kan lopen en moeite heeft met spreken, begrijpen en slikken (dysfagie). In de laatste stadia van de ziekte nemen lichaamsfuncties gestaag af en kan blindheid voorkomen. Uiteindelijk wordt de patiënt comateus.

Op een EEG kan de karakteristieke periodische activiteit waargenomen worden, het rademeckercomplex, die wijd verspreide corticale disfunctie laat zien. De witte stof van beide hemisferen en de hersenstam is aangetast, net als de cortex cerebri. De diagnose is vaak moeilijk te stellen doordat het hersenvocht er normaal uitziet, met enkel maar een verhoogd immunoglobulineniveau.

De dood treedt meestal op binnen de drie jaar. De ziekte kan enkel behandeld worden als de diagnose gesteld wordt in het eerste stadium, hierna is het altijd fataal. De overgangen van de stadia kunnen niet voorspeld worden, aangezien deze uniek zijn voor ieder individu. Hoewel de prognose na het eerste stadium slecht is, blijkt er een 5% kans op remissie te zijn. Dit kan een volledig herstel, een vertraagde progressie of een vermindering van de symptomen zijn. Ongeacht het stadium waarin de ziekte zich bevindt kan men altijd tot 50% kans maken op remissie via inosine pranobex gecombineerd met interferon.

Als de virale progressie gediagnosticeerd wordt tijdens het eerste stadium kan men de ziekte succesvol behandelen. Er is geen geneesmiddel voor SSPE, maar de symptomen kunnen onderdrukt worden als de patiënt voor de rest van zijn/haar leven medicatie neemt. Deze behandeling bestaat uit interferon en specifieke antivirale medicatie, waaronder ribavirin, inosine pranobex en amantadine. De ziekte is onbehandelbaar na het eerste stadium. In de terminale stadia kan men palliatieve zorg geven om vitale functies te ondersteunen. Naarmate de ziekte vordert zal de patiënt onafgebroken verzorging nodig hebben, aangezien het gehele zenuwstelsel instort.

SSPE is een uiterst zeldzame aandoening, alhoewel er een relatief hoge incidentie is in Azië en het Midden-Oosten. Het aantal gemelde gevallen is afgenomen sinds de introductie van het mazelenvaccin, aangezien uitroeiing van mazelen de SSPE-mutatie voorkomt.



</doc>
<doc id="1750411" url="https://nl.wikipedia.org/wiki?curid=1750411" title="Apertura lateralis ventriculi quarti">
Apertura lateralis ventriculi quarti

De apertura lateralis ventriculi quarti is een gepaarde structuur in de menselijke anatomie. Het is een halvemaanvormige opening in de menselijke hersenen aan het uiteinde van de recessus lateralis aan weerszijden van de vierde ventrikel. Samen met de apertura mediana ventriculi quarti zorgt het voor een doorgang voor hersenvocht van het ventrikelstelsel naar de subarachnoïdale ruimte. De structuur wordt ook wel het foramen van Luschka genoemd, naar haar ontdekker Hubert von Luschka die het in 1859 voor het eerst beschreef. 



</doc>
<doc id="1750803" url="https://nl.wikipedia.org/wiki?curid=1750803" title="Hubert von Luschka">
Hubert von Luschka

Hubert von Luschka, geboren Hubert Luschka (Konstanz, 27 juli 1820 - Tübingen, 1 maart 1875), was een Duits anatoom. Hij leende zijn naam aan verschillende structuren, waaronder bijvoorbeeld het foramen van Luschka.

Hij begon een studie medicijnen, oorspronkelijk farmacologie, in 1841 aan de universiteit van Freiburg en de universiteit van Heidelberg. In 1845 werd hij assistent van Louis Stromeyer te Freiburg, waarna hij in 1849 overstapte naar de universiteit van Tübingen, alwaar hij spreker en buitengewoon hoogleraar was totdat hij in 1855 aangesteld werd als gewoon hoogleraar in de anatomie. In 1865 verkreeg hij een adellijke titel en begon "von" te gebruiken in zijn naam.

Zijn werk concentreerde zich op de vraag voor een praktische link tussen anatomie en respectievelijk medicijnen en chirurgie. "Anatomie des Menschen in Rücksicht auf das Bedürfnis der praktischen Heilkunde" (1862–69; Menselijk anatomie met consideratie voor de noodzaak voor praktische heelkunde) richtte zich bijvoorbeeld op het verschaffen van een dergelijke link. Verder promootte hij het gebruik van anatomische informatie bij chirurgische ingrepen en was een van de eersten die onderzoek verrichtte op lichamen van mensen die niet door ziekten of andere aandoeningen waren overleden. Hij publiceerde een serie gedetailleerde boeken over specifieke aspecten van de anatomie, zoals de zenuwen van de handen en de bloedvaten van de hersenen. 




</doc>
<doc id="1751462" url="https://nl.wikipedia.org/wiki?curid=1751462" title="Pim van Lommel">
Pim van Lommel

Pim van Lommel (Laren, 15 maart 1943) is een Nederlandse cardioloog, onderzoeker en schrijver, die bekend is geworden door zijn boek "Eindeloos Bewustzijn" (2007) over bijna-doodervaringen.

Van Lommel volgde gymnasium β in Hilversum, waarna hij geneeskunde studeerde aan de Universiteit Utrecht. Hij specialiseerde zich in cardiologie en studeerde af in 1971. Van 1977 tot 2003 werkte hij als cardioloog in het Rijnstate Ziekenhuis in Arnhem. Van Lommel heeft meerdere wetenschappelijke artikelen over cardiologische onderwerpen geschreven.

In 1986 las Van Lommel "Terugkeer uit de dood" van George Ritchie, wat hem niet losliet, zodat hij startte met het onderzoek naar bijna-doodervaringen (BDE) bij patiënten die een hartstilstand overleefden. Dit onderzoek publiceerde hij in 2001 in het Britse medische tijdschrift The Lancet. Hij schreef hier verder meer dan twintig artikelen over en daarnaast meerdere hoofdstukken voor boeken over dit onderwerp. In 2007 bracht hij het boek "Eindeloos Bewustzijn - Een wetenschappelijke visie op de bijna-doodervaring" uit. Dit boek is in verschillende talen vertaald en er zijn inmiddels meer dan honderdduizend exemplaren verkocht. Hiermee kwam het boek in 2007 in de CPNB-top tien van boeken over 'lichaam en geest' te staan.

Tegenwoordig is Van Lommel actief als onderzoeker en publicist, en spreekt hij over de relatie tussen het bewustzijn en de hersenen.

Vóór zijn onderzoek was Van Lommel van mening, evenals de meeste van zijn collega's, dat het bewustzijn alleen door de hersenactiviteit kan worden geproduceerd. Tijdens het onderzoek werd hem duidelijk dat dit niet voor alle aspecten, zoals bijna-doodervaringen, kon gelden. Tijdens het onderzoek stelde hij 344 patiënten, die succesvol gereanimeerd waren, de vraag of ze zich iets van deze periode konden herinneren. Van deze groep mensen hadden er 62 een bijna-doodervaring gehad.

Volgens Van Lommel kan bewustzijn ook buiten het lichaam plaatsvinden; hij stelt dat het bewustzijn eindeloos is en dat het lichaam het bewustzijn beperkt. Hij geeft hierbij aan dat onze hersenen waarschijnlijk niet de producenten zijn van het bewustzijn, maar de ontvangers van het oneindige bewustzijn. Hij vergelijkt dit met een televisie of radio, waarbij naar een zender kan worden geluisterd, maar waar de uitzending ook gewoon doorgaat als er niet wordt geluisterd.

In het boek "Wij zijn ons brein" (2010), van neurobioloog Dick Swaab, prijst Swaab Van Lommels onderzoek vanwege het bespreekbaar maken en in kaart brengen van BDE's, maar geeft hij tevens aan dat Van Lommel in zijn boek verklaringen aandraagt die indruisen tegen (met de Nobelprijs bekroonde) wetenschappelijk kennis, en hierbij zelfs enkele conclusies uit zijn eigen onderzoek lijkt te negeren. Volgens Swaab weet hij neurobiologische verklaringen niet te weerleggen, geeft hij geen wetenschappelijke grond voor zijn uitspraken en leent hij ongerechtvaardigd begrippen uit de kwantumfysica. Hiermee kunnen de uitspraken van Van Lommel niet wetenschappelijk serieus genomen worden en behoort zijn visie, in tegenstelling tot de subtitel van zijn boek, tot de pseudowetenschap, aldus Swaab.

Er is in diverse ziekenhuizen geprobeerd om bewijzen te verzamelen voor het uit het lichaam treden tijdens een BDE. Codes werden uit het zicht op kasten neergelegd, maar geen van de patiënten die het gevoel hadden uit hun lichaam te zijn getreden, konden vertellen wat er boven op de kast lag. Bij deze experimenten werd geen bewijs gevonden voor buitenlichamelijke of buitenzintuiglijke waarneming. 



</doc>
<doc id="1751502" url="https://nl.wikipedia.org/wiki?curid=1751502" title="Anaplasie">
Anaplasie

Anaplasie is het verschijnsel waarbij celdeling en celgroei zodanig veranderen dat de differentiatie in de cellen, waaruit een weefsel is opgebouwd, afneemt. Er is dus sprake van een reversie van de differentiatie (dedifferentiatie) of een gebrek aan differentiatie in de eerste plaats. De cellen verliezen hun structuur en gespecialiseerde functie en er ontstaat ongedifferentieerd weefsel. Dit is kenmerkend voor kwaadaardige tumoren.
De term anaplasie betekent letterlijk 'achteruit vormen'.


</doc>
<doc id="1751505" url="https://nl.wikipedia.org/wiki?curid=1751505" title="Corona (nanopartikel, nanotechnologie)">
Corona (nanopartikel, nanotechnologie)

De corona is een dynamische laag van geadsorbeerde proteïnen rond een nanopartikel in een fysiologische omgeving. Alle vreemde materialen in cellen worden onmiddellijk bedekt met een laag van eiwitten. Deze krans of corona is de interface voor een nanopartikel (en de cel in kwestie).

Huidig onderzoek veronderstelt dat deze proteïnedepositie de verantwoordelijke is voor de eventuele toxische gevolgen van nanopartikels.


</doc>
<doc id="1751685" url="https://nl.wikipedia.org/wiki?curid=1751685" title="Nederlandsche Cocaïnefabriek">
Nederlandsche Cocaïnefabriek

De Nederlandsche Cocaïnefabriek (NCF) was een in Amsterdam gevestigde fabriek die aanvankelijk in de 20e eeuw op grote schaal cocaïne produceerde voor medicinale doeleinden uit in Nederlands-Indië geteelde cocaplanten. Later produceerde de fabriek onder andere novocaïne, morfine, heroïne en efedrine.

In 1878 werden de eerste cocastruiken vanuit Bolivia naar 's Lands Plantentuin te Buitenzorg op Java gebracht. Kort daarop werd gestart met de verbouw van het gewas voor commerciële doeleinden op Java, Madoera en Sumatra. Vooral de Koloniale Bank van Amsterdam speelde een belangrijke rol in de cocaproductie en -handel. Uit de jaarverslagen van deze bank blijkt dat al in 1891 bijna twintig ton bladeren verhandeld werd. Gedurende de jaren daarna tot aan de eeuwwisseling verhandelde de Koloniale Bank tussen de 34 en 81 ton cocabladeren.

In eerste instantie werden de partijen naar Duitsland geëxporteerd, maar door de groeiende vraag naar cocaïne en de stijgende productie op Java zag men ook brood in de eigen fabricage van cocaïne. De Nederlandsche Cocaïnefabriek werd daartoe door de Koloniale Bank (later Cultuur-, Handels- en Industriebank, daarna Cultuurbank NV), op 12 maart 1900 opgericht.

De verwerking tot cocaïne vond plaats in een door H.H. Baanders ontworpen gebouw op de hoek van de Eerste Schinkelstraat en de Schinkelkade te Amsterdam. Het product werd gebruikt als geneesmiddel voor hals-, borst- en longziekten. In 1902 werd de fabriek aan de Schinkelkade uitgebreid. Rond 1909 is aan de Duivendrechtsekade een nieuwe fabriek gevestigd die gaandeweg steeds verder werd uitgebreid.

Aanvankelijk profiteerde de NCF van de Eerste Wereldoorlog doordat grote concurrent Merck KGaA geen toegang meer had tot sommige afzetmarkten en de aanvoer van grondstoffen ook in het gedrang kwam. De NCF kon hier handig van profiteren en breidde verder uit. Er gold weliswaar een exportverbod voor geneesmiddelen uit het neutrale Nederland, maar de NCF kreeg hier een ontheffing voor. Toch kreeg ook de NCF later te maken met diverse ontwrichtingen als gevolg van de oorlog, zoals een tekort aan grondstoffen door de onbeperkte duikbootoorlog vanaf 1917.

De Opiumwet uit 1919 bepaalde dat cocaïne alleen maar geproduceerd mocht worden door bedrijven met een vergunning. Dat was op zich niet zo bezwaarlijk, want dergelijke vergunningen werden zonder problemen verstrekt door de overheid en zeker aan de "eigen" Nederlandsche Cocaïnefabriek in Amsterdam. In 1928 mocht het echter alleen nog als geneesmiddel worden vervaardigd en niet meer als genotmiddel. Niet alle omringende landen hadden echter aan de conferentie in Den Haag deelgenomen en de vrijhandel en productie bleef.

In 1923 bedroeg de aanplant op Java ca. 1400 hectare. Begin jaren 1920 vervaardigde de NCF 20% van de cocaïne in de wereld en was marktleider. De hoogste jaarproductie lag op circa 1500 kilo. In de Opiumwet van 1928 werden de bepalingen van het opiumverdrag van Genève uit 1925 overgenomen. Met een certificatenstelsel voor de in- en uitvoer werd de internationale handel beperkt tot verdovende middelen voor medische en wetenschappelijke doeleinden. 

Tijdens de Tweede Wereldoorlog werd in de fabriek efedrine geproduceerd.

In de jaren 1970 werd de fabriek overgenomen door AkzoNobel. Tot oktober 1972 was de Nederlandse Cocaïnefabriek een naamloze vennootschap. De doelstelling was allang veel breder dan "het vervaardigen van chemische producten, in hoofdzaak cocainum hydrochloricum en bijproducten en de verkoop daarvan". In maart 1975 werd de naam gewijzigd in NCF Holding BV met AkzoNobel als moedermaatschappij. Cocaïne was een te beladen onderwerp geworden om nog voluit onderdeel van de naam van de fabriek te kunnen zijn.

Over de onderneming zijn in de loop der geschiedenis misvattingen en onjuistheden ontstaan, waaronder:

Conny Braam beschreef in 2009 in de roman "De Handelsreiziger van de Nederlandsche Cocaïne Fabriek" belevenissen van handelsreiziger Lucien Hirschland van deze onderneming, zijn jongere zuster Swaantje en de Engelse onderwijzer en oorlogsinvalide Robin Ryder in de tijd voor, tijdens en na de Eerste Wereldoorlog en het interbellum. Ze deed daarvoor uitgebreid onderzoek en verwerkt in haar boek gegevens over productie en leveringen. Oud werknemer van de fabriek H.H. Bosman trok in 2012 veel van haar bevindingen aan de hand van gegevens uit zijn proefschrift over de geschiedenis van de Nederlandsche Cocaïnefabriek ernstig in twijfel.



</doc>
<doc id="1752065" url="https://nl.wikipedia.org/wiki?curid=1752065" title="Myoclonus">
Myoclonus

Myoclonus is een korte, onvrijwillige samentrekking van een spier of groep spieren. Het is een medisch teken, maar in het algemeen geen diagnose van een ziekte. De myoklonische zenuwtrekkingen worden meestal veroorzaakt door plotselinge spiersamentrekkingen, maar kunnen ook het resultaat zijn van korte ontspanningen. Samentrekkingen worden "positieve myoclonus" genoemd, ontspanningen "negatieve myoclonus". Myoclonus treedt vaak op tijdens het inslapen (hypnagoge schok), maar het kan ook een symptoom zijn van een aantal neurologische aandoeningen, waaronder multiple sclerose, Ziekte van Parkinson, ziekte van Alzheimer, subacute scleroserende panencefalitis, ziekte van Creutzfeldt-Jakob (CJD) en sommige vormen van epilepsie. De hik is ook een soort myoklonische zenuwtrekking.

In bijna alle gevallen waarbij myoclonus veroorzaakt wordt door een aandoening van het zenuwstelsel, zal het voorafgegaan worden door andere symptomen, zoals bij CJD, waarbij de patiënt reeds ernstige neurologische afwijkingen vertoont voordat de myoclonus optreedt. Anatomisch gezien vindt een myoklonische zenuwtrekking haar oorsprong meestal in verwondingen van de cortex, subcortex of ruggenmerg. Indien de myoclonus plaatsvindt boven het foramen magnum kan spinale myoclonus uitgesloten worden, maar nauwkeurigere lokalisatie vertrouwt op verder onderzoek met elektromyografie (EMG) en elektro-encefalografie (EEG).

Myoclonus wordt veroorzaakt door snelle op- en ontspanning van spieren. Personen zonder epilepsie kunnen myoclonus krijgen in de vorm van hikken of korte zenuwtrekkingen. Dit is echter volstrekt normaal.
In personen met epilepsie kunnen myoklonische toevallen abnormale bewegingen aan beide kanten van het lichaam veroorzaken. Ernstige pathologische myoclonus kan iemands vermogen tot slapen, eten, praten en lopen sterk limiteren. De meest frequente vormen van myoclonus zijn: actie, corticale reflex, essentieel, palataal, progressieve myoklonische epilepsie, reticulaire reflex, slaap en stimulusgevoelig.

In uitzonderlijke gevallen kunnen myoklonische toevallen wijzen op het Syndroom van Lennox-Gastaut, dat in de vroege jeugd begint en vaak betrekking heeft tot het gezicht, de nek, schouders en bovenarmen. In deze gevallen zijn de toevallen vaak sterk en moeilijk te beheersen.

Het is moeilijk de vele verschillende vormen van myoclonus op te sommen vanwege de uiteenlopende oorzaken, gevolgen en therapieën. Hieronder staan de meest frequente vormen:


Myoclonus kan veroorzaakt worden door infectie, hoofd- of ruggenmergverwonding, beroerte, hersentumor, nier- of leverfalen, lipidose, vergiftiging of andere aandoeningen. Goedaardige myoclonus kan optreden bij anesthesie met medicaties zoals etomidaat en propofol. Hypoxie (langdurig zuurstofgebrek) kan posthypoxische myoclonus veroorzaken.

Sommige gevallen van myoclonus worden veroorzaakt door schade aan de perifere zenuwen, andere door een verstoring van het zenuwstelsel. Onderzoek suggereert dat verschillende gebieden in de hersenen verantwoordelijk zijn voor myoclonus.

De specifieke mechanismen zijn nog niet bekend. Men gelooft dat sommige soorten van stimulusgevoelige myoclonus te maken hebben met de overgevoeligheid van delen in de hersenen die beweging controleren. Een andere theorie is dat myoclonus teweeggebracht zou kunnen worden door een onevenwicht tussen neurotransmitters die cellen gevoeliger maken en neurotransmitters die cellen minder gevoelig maken. Ook zouden afwijkingen in de receptoren voor neurotransmitters hier een rol in kunnen spelen, vooral de receptoren voor serotonine (zorgt voor slaap en het samentrekken van bloedvaten) en gamma-aminoboterzuur (verzorgt de controle over de spieren). Er is echter meer onderzoek nodig om nauwkeurig vast te stellen welke rol deze receptoren precies spelen bij myoclonus.

De behandeling legt zich meer toe op het onderdrukken van symptomen. De medicatie bij voorkeur is clonazepam, een benzodiazepine. De doses clonazepam worden gewoonlijk geleidelijk aan verhoogd tot de patiënt verbetert of de bijwerkingen schadelijk worden. Duizeligheid en desoriëntatie zijn bekende bijwerkingen. Ook kan de patiënt tolerant worden, waardoor de effectiviteit vermindert.

Vele medicatie die gebruikt wordt om myoclonus te behandelen, waaronder barbituraten, fenytoïne en primidon, worden ook gebruikt tegen epilepsie. Een barbituraat vertraagt het zenuwstelsel en heeft verdovende effecten. Fenytoïne kan leverfalen of andere schadelijke effecten teweegbrengen.

De complexe oorzaken van myoclonus vereisen soms het gebruik van meerdere medicaties voor een effectieve behandeling. Sommige drugs kunnen op zich weinig effect hebben, maar in combinatie met andere veel effectiever worden. Piracetam is een drug die momenteel in verschillende combinaties bestudeerd wordt. Hormoonbehandelingen kunnen de effecten van sommige medicaties ook versterken.

Alcoholgebruik voor het slapen kan de symptomen ook verminderen, maar is niet aanbevolen voor gebruik op lange termijn en het is geen geneesmiddel.

Myoclonus is geen levensbedreigende ziekte, maar het kan wel ernstige, invaliderende aandoeningen veroorzaken. Actiemyoclonus lijkt de ernstigste vorm te zijn.





</doc>
<doc id="1752432" url="https://nl.wikipedia.org/wiki?curid=1752432" title="Prins Hendrikhof (Den Haag)">
Prins Hendrikhof (Den Haag)

De Prins Hendrikhof is een hofje in het Zeeheldenkwartier in Den Haag.

Een mooie, open poort aan de Prins Hendrikstraat 55 geeft toegang tot een hofje uit 1887, gebouwd door J.H.L. Nieuwmeijer. Het bestaat uit twee rijen van vijftien huizen die tegenover elkaar staan en ieder een eigen voortuintje hebben. 

Zes huisjes hebben enkele jaren een bedrijfsfunctie gehad. In 1913 werden de eerste vier huisjes aan de rechter kant bij elkaar getrokken door de vijf jaar oude NV Electrische Drukkerij De Atlas, die van de Dunne Bierkade naar de Prins Hendrikstraat 53 verhuisde. In 1916 trokken ze de twee woningen ernaast ook erbij. Na 1981 werden vijf huisjes verbouwd, waarna ze weer bewoond werden. Het zesde huisje is nu opslag. In het pand van de oude drukkerij is nu een restaurant. <br> 

De huisjes bestaan uit een benedenkamer met alkoof, een bovenverdieping met twee kamertjes, en een uitbouw met keuken. De huizen aan de Prins Hendrikstraat werden in 1879 gebouwd. De naam van het hofje verwijst naar Hendrik der Nederlanden, zoon van Koning Willem II.

Het hofje wordt o.a. bewoond door architect/meubelmaker Rob Vreeswijk.


</doc>
<doc id="1752468" url="https://nl.wikipedia.org/wiki?curid=1752468" title="Apertura mediana ventriculi quarti">
Apertura mediana ventriculi quarti

De apertura mediana ventriculi quarti is een opening in de menselijke hersenen in de wand van de vierde ventrikel. Samen met de Apertura lateralis ventriculi quarti zorgt het voor een doorgang voor hersenvocht van het ventrikelstelsel naar de subarachnoïdale ruimte. De structuur wordt ook wel het foramen van Magendi of foramen Magendii genoemd, naar haar ontdekker François Magendie die het in 1827 voor het eerst beschreef. 



</doc>
<doc id="1752663" url="https://nl.wikipedia.org/wiki?curid=1752663" title="'t Hooftshofje">
't Hooftshofje

Op 6 juli 1733 maakte de 55-jarige Angenis Hooft (1678-1734) bij notaris Eduard van Velsen haar testament. Zij was bemiddeld en ongehuwd en zij bepaalde dat na haar overlijden haar roerende en onroerende goederen verkocht moesten worden. Het testament begint met een beschrijving van haar teraardebestelling. Er werd ook een inventarislijst gemaakt en een lijst van haar obligaties, rentebrieven en aandelen, waaronder aandelen van de VOC. Zij woonde in Den Haag maar had aan de Leliegracht in Amsterdam ook drie panden geërfd.

De opbrengst van haar bezittingen moesten twintig jaren worden vastgezet om rente te verzamelen, daarna moest er in Den Haag een liefdadigheidshofje gebouwd worden. Angenis Hooft overleed tien maanden later, op 10 maart 1734. Zij werd in de Grote Kerk begraven. Haar wapenbord, oorspronkelijk afgewerkt met zwart fluweel en versierd met houten elementen des doods, werd in 1795 op last van het Franse bestuur uit de kerk verwijderd. Regent Becker bracht het toen naar het hofje. Rond 1906 is het aangeboden aan de Grote Kerk en vervolgens aan het Gemeentemuseum, dat toen nog in het pand zat van het huidige Haags Historisch Museum. Geen van beiden was geïnteresseerd in een verwaarloosd bord. Ten slotte ging het wapenbord naar Jhr Gustaaf Willem Joan Hooft van Woudenberg (1866-1945), die op huize Geerestein in Woudenberg woonde. Hij liet het bord in 1907 restaureren, het fluweel en de vermolmde doodselementen verwijderen en het hout zwart lakken. Ook liet hij Lodewijk XV versierselen aanbrengen. Het bord hangt sinds 23 december 1937 weer in het hofje maar zal in maart 2011 overgedragen worden aan de Grote Kerk, waar het vroeger bij het hoogkoor hing.

In 1754 werd door de executeurs een stuk land gekocht aan de westzijde van de Assendelftstraat, aan het stuk dat later de Varkensmarkt zou heten. Dat deel behoorde tot een grote kruidentuin, die Simon de Beaumont had aangelegd. Aan de straat stond al bebouwing. Beaumont overleed in 1726, en de tuin was daarna van Gijsbert van der Kun.

't Hooftshofje is gebouwd als liefdadigheidshofje en aan die doelstelling wordt nog steeds voldaan. De acht huisjes waren volgens het reglement van 1882 bestemd voor zestien gereformeerde bejaarde vrijsters of weduwen. De vrouwen hoefden geen huur te betalen en kregen ieder jaar in oktober wat geld en vijf tonnen turf. Er was een zeventiende woning in het voorgebouw, boven de regentenkamers, bestemd voor de huismeester.Nog steeds wonen er alleenstaande vrouwen. Sinds 1952 wordt huur betaald om de kosten van het onderhoud te dekken.

Tijdens de bouw bleek dat de bebouwing aan de straat niet gehandhaafd kon worden. Aan de noordwestkant werd tegen de voorganger van de in 1822 gebouwde Willibrorduskerk aangebouwd. De bouw duurde twee jaren. De huisjes bestonden uit een boven- en benedenwoning, een keldertje en een gedeelde voordeur. Op 1 maart 1757 betrok de eerste bewoonster haar woning.

De acht huisjes staan in een U-vorm om een gezamenlijke binnentuin, vier links en vier rechts. Aan beide kanten was tussen het tweede en derde huis een 'as- en wasruimte' met toilet en een trap naar de bovenwoning. Ook was er aan beide kanten een pomp. De U wordt afgesloten door een muur. In het midden van deze muur ligt een tuin die ook bij het hofje hoort.

Het middelste deel van de U-vorm, het hoofdgebouw, ligt aan de straat. In het midden is de toegang tot het hofje met een brede deur die 's avond wordt afgesloten. Op de eerste verdieping is een raam en daarboven is een rococo kuifstuk, waarop een afbeelding staat van Angenis Hooft en daaronder van twee familiewapens, links van Eduard van Velsen, rechts van Cornelis Steen. Onder het kuifstuk staat Anno 1756.Links en rechts van de poort zijn twee regentenkamers voor de Haagse en Amsterdamse regent (haar executeurs en hun opvolgers).

Te midden van het hofje is een gezamenlijke tuin. Tijdens de restauratie in 1937 werd een grote boom weggehaald en de huidige inrichting bepaald. In de muur achter de tuin is een toegang tot de buitentuin, die soms verhuurd werd maar nu ook door de bewoners gebruikt wordt. Er is een klein vijvertje met een stromend watertje.

Aangezien Angenis Hooft bezittingen had in Amsterdam en Den Haag benoemde zij een Amsterdamse en een Haagse executeur. die ieder in het hofje een eigen regentenkamer zouden krijgen. Nog steeds bestaat het bestuur uit een Amsterdamse en Haagse regent, hoewel de laatste Amsterdamse regenten gemakshalve ook in Den Haag woonden. In de Haagse regentenkamer stond de ijzeren de schatkist, waarin de effecten van de stichting bewaard werden.

Als eerste regenten benoemde zij op 12 september 1733 haar notaris Eduard van Velsen (†1761) en Joris van der Valk, die op 13 september 1743 overleed en het niet meer meemaakte; hij werd opgevolgd door zijn neef Cornelis Steen, koopman te Amsterdam. Eduard van Velsen werd opgevolgd door zijn zoon Gerard. In 2009 werd de eerste vrouw tot regentes benoemd.
Het hofje is groots opgezet maar aan geld voor onderhoud ontbrak het vaak. De portier kreeg een toelage. Om meer inkomsten te krijgen werd in 1805 een van de regentenkamers verhuurd en als schildersatelier gebruikt. Toen het hofje 50 jaar bestond, kregen de bewoonsters een kleine toelage, maar het 100-jarig bestaan werd niet gevierd.

De regenten stelden in 1807 een rentmeester aan om de dagelijkse financiën te beheren. De tiercering trof ook het hofje, in 1810 overwoog men zelfs de toelage van de portier te verlagen en in 1817 werd deze stopgezet. Het duurde ruim tien jaar voordat de portier weer betaald kon worden.

Ook de tuin achter het hofje werd aan een bloemisterij verhuurd om extra inkomsten te genereren.

In 1930 voerde de gemeente het hofje, met uitzondering van de poort in de voorgevel, voorwaardelijk van de rijksmonumentenlijst af. Het hofje was zodanig in verval geraakt dat overwogen werd het af te breken. De gemeente plaatste het hofje op aandringen van de directeur van het Rijksbureau voor de Monumentenzorg Jan Kalf terug op de rijksmonumentenlijst zodat in 1936 subsidie kon worden aangevraagd om het te restaureren.

De restauratie werd uitgevoerd door Bart van Heyningen. Iedere bewoonster kreeg nu een eigen voordeur, sommigen via een buitentrap, bij anderen werden de oude houten trappen in ere hersteld. De zolders kregen kamertjes en werden bij de eerste verdieping getrokken. Iedere woning kreeg een eigen keukentje en een eigen wc. Om de ventilatie te verbeteren werden kleine raampjes bij de bedstede gemaakt.Het hoofdgebouw met de regentenkamers was het meest verwaarloosd. Ook moesten de funderingen verbeterd worden. De Lodewijk IV-de stucplafonds werden gerestaureerd en al het houtwerk hersteld. De kamers hebben marmeren schouwen waarboven schilderstukken zijn die door C. Vandermeiren werden gemaakt.

De tuin werd opnieuw aangelegd. De grote boom, die in het midden van de tuin stond, moest wijken voor de strakke inrichting met lage planten. Op 21 oktober 1937 werd het gerestaureerde hofje geopend. Aanwezig hierbij waren onder andere twee Haagse wethouders, de twee regenten, Jan Kalf en voormalig regent Patijn (inmiddels minister van Buitenlandse Zaken). Kalf was vervolgens een van de eerste bewoners. Hij woonde in de voormalige Amsterdamse regentenkamer en de erboven gelegen verdieping tot zijn overlijden in 1954.

In 1968 werd het hofje aangesloten op het gasnet, waarna de op kolen gestookte kachels langzamerhand werden vervangen door gaskachels.

Het voorgebouw bleef vochtproblemen hebben ook nadat de fundering was verbeterd. De stenenmuren werden opnieuw gevoegd en de muren werden gehydrofobeerd. Later werd het hele complex zo behandeld. Schoorsteenmantels en -kanalen werden opgeknapt, er werd alleen centrale verwarming aangelegd in de atelierwoning in het voorgebouw.In 1975 werden de toiletruimtes vergroot zodat er een douche kon worden aangelegd. Veel warmwaterboilers dateren uit die tijd.

De huidige doelstelling is ook om het monument voor de toekomst te behouden. Bij deze laatstee restauratie kwam de nadruk te liggen op isolatie. De daken werden vernieuwd en geïsoleerd. De glas in de ramen werd vervangen om de stookkosten te verminderen.



</doc>
<doc id="1754627" url="https://nl.wikipedia.org/wiki?curid=1754627" title="Lacosamide">
Lacosamide

Lacosamide (merknaam: Vimpat van UCB) is een anti-epileptisch geneesmiddel. De Europese Commissie vergunde het middel in de Europese Unie op 29 augustus 2008. In de Verenigde Staten werd het middel in juni 2009 gelanceerd.

Lacosamide werd in de jaren 1990 gesynthetiseerd door de Amerikaanse chemicus Harold Kohn aan de Universiteit van Houston en verder ontwikkeld door het farmaceutische bedrijf Schwarz Pharma, dat sedert 2007 een dochtermaatschappij van UCB is. Vooraleer lacosamide als International Nonproprietary Name werd aanvaard, werd het middel ook aangeduid als "harkoseride" en "erlosamide".

Het is enkel verkrijgbaar op voorschrift, voor de behandeling van partieel beginnende epileptische aanvallen als toevoeging aan andere anti-epileptische geneesmiddelen. Het is beschikbaar als tabletten, siroop of oplossing voor infusie.

De precieze werking van het middel is nog niet duidelijk, maar lacosamide blijkt de activiteit te remmen van spanningsafhankelijke natriumkanalen in zenuwcellen. Langs die natriumkanalen gebeurt de overdracht van elektrische impulsen tussen zenuwcellen. Daarnaast zou het ook een invloed hebben op de groei van axonen en op de neurale plasticiteit.


</doc>
<doc id="1755524" url="https://nl.wikipedia.org/wiki?curid=1755524" title="Plethysmografie">
Plethysmografie

Plethysmografie is het registreren van het volume of de volumeverandering van organen, of ook wel van ledematen of zelfs het gehele lichaam.

De bekendste toepassing is het meten van de longinhoud. De lichaamsplethysmograaf (bodybox) wordt in longfunctieonderzoek gebruikt om onder meer het zogenaamd intrathoracaal gasvolume (TGV) te meten. Op de meeste longfunctieafdelingen wordt hiervoor gebruikgemaakt van een gesloten cabine waarin de drukschommelingen worden gemeten die ontstaan doordat de patiënt in- en uitademt. Bij inademing zet de borstkas uit, waardoor het cabinevolume kleiner wordt en de luchtdruk in de cabine stijgt. Bij uitademing gebeurt het omgekeerde. Deze luchtdrukschommelingen door compressie en expansie van de lucht in de cabine worden omgerekend naar het TGV.

Met de bodybox is het mogelijk om de totale longcapaciteit (TLC) te meten. De bodybox registreert ook het reservevolume (RV), dat wil zeggen het longvolume dat niet uitgeblazen kan worden en daardoor bij meting met een spirometer onbekend blijft.

In de gynaecologie en de seksuologie wordt de plethysmografie gebruikt bij vrouwen die lijden aan dyspareunie als een methode om na te gaan of deze pijn een psychologische dan wel een somatische oorzaak heeft. De vaginale (foto)plethysmograaf bestaat hier uit een doorzichtige, uit plastic vervaardigde, tamponvormige huls die is voorzien van een fotocel en een infrarode lichtbron. Door het meten van de doorbloeding en de lubricatie van de vaginawand kan de mate van vaginale vasoconstrictie bij seksuele opwinding worden bepaald. Op gelijkaardige wijze worden ook het volume en bloedtoevoer van de penis (fallometrie) en clitoris gemeten.


</doc>
<doc id="1755535" url="https://nl.wikipedia.org/wiki?curid=1755535" title="Tung Wah Hospital">
Tung Wah Hospital

Tung Wah Hospital is een ziekenhuis in Hongkong die door Tung Wah Group of Hospitals wordt beheerd. Het ziekenhuis ligt boven de Possession Point, Po Yan Street numero 12 in Sheung Wan. Het was in 1870 het eerste publieke ziekenhuis. Het ziekenhuis werd opgericht, omdat er toentertijd een grote hoeveelheid mensen de pest hadden. Het ziekenhuis gebruikt behalve westerse ook Chinese geneeskunde. Vroeger werd alleen het laatste gebruikt. De Chinezen vertrouwden toentertijd de westerse medicijnen en inwendige operaties niet. Omdat de Tung Wah Group of Hospitals sterk Chinees georiënteerd is zijn de mensen die het ziekenhuis bezoeken heden nog vaak niet-Christelijk. De andere grote ziekenhuizen in Hongkong zijn vaak protestants of katholiek.


</doc>
<doc id="1755576" url="https://nl.wikipedia.org/wiki?curid=1755576" title="Sint-Catharinagasthuis (Leiden)">
Sint-Catharinagasthuis (Leiden)

Het Sint-Catharinagasthuis was een middeleeuws gasthuis (een soort opvang- en verzorgingshuis voor armen en thuislozen en met name na de middeleeuwen ook ziekenhuis) aan de Breestraat in Leiden. Het gasthuis werd in de 19e eeuw verbouwd tot de Stadsgehoorzaal. De kapel van het gasthuis aan de Breestraat bestaat nog steeds en doet sinds de 17e eeuw dienst als Waalse kerk.

Het Sint-Catharinagasthuis werd vóór 1275 gevestigd en was hiermee waarschijnlijk de oudste instelling van sociale zorg in Leiden. Het gasthuis was in eerste instantie een verblijfplaats voor arme vreemdelingen (zoals bedelmonniken) en verpleeg- en ziekenhuis voor de arme zieken van de stad. Welgestelde burgers kochten een woonplek in het gasthuis voor hun oude dag. 

De gevelstenen boven de ingang tonen het embleem van de heilige Catharina. 

Het bestuur van het gasthuis bestond uit vijf "gasthuismeesteren" die men "buyte-vaders" en "buyte-moeders" noemde. De bestuursleden werden jaarlijks gekozen door de magistraat van de stad. 

Het gasthuis groeide uit tot een groot complex dat onder meer een kapel, een pesthuis en een dolhuis omvatte. In de napoleontische tijd deed het gasthuis dienst als kazerne. 

In 1635 werd de kapel vergroot met een zijbeuk. Deze zijbeuk werd later weer afgescheiden en werd kosterij. 
De kapel ging in 1638 dienstdoen als hulpkerk van de snel groeiende Waalse gemeente. 
Tussen 1737 en 1739 werd de voorgevel van de kapel vernieuwd en bekroond met een torentje in barokstijl. 

In de 18e eeuw kromp de Waalse gemeente zodanig dat de kapel niet langer gebruikt werd, maar na de afbraak van de Vrouwekerk, de Waalse hoofdkerk, begin 19e eeuw, werd de kapel weer als Waalse kerk in gebruik genomen en is nog steeds als zodanig in dienst. In 1818 kreeg de Waalse gemeente de kapel in eigendom. In de kapel bevindt zich een orgel uit 1746, afkomstig uit de Vrouwekerk. 

In 1826 besloot het stadsbestuur om de aan de Breestraat gelegen linkervleugel van het gasthuis in gebruik te nemen voor gebruik door vier wetenschappelijke en literaire verenigingen en een industriecollege. Er werden lezingen, voordrachten, colleges en vergaderingen gehouden. Deze nieuwe Stadsgehoorzaal kreeg al snel andere functies, als repeteer- en concertruimte van de Leidse muziekschool, orkesten en zangverenigingen, en voor dansavonden van de burgerij en het officierenkorps van het plaatselijke garnizoen. 

In 1872 verdween het vroegere gasthuis geheel toen het complex afgebroken werd om plaats te maken voor een nieuwe Stadsgehoorzaal. Dit gebouw brande in 1889 af en werd vervangen door een nieuw bouwwerk dat in 1892 gereed stond. In 1994 begonnen werkzaamheden om de Stadsgehoorzaal om te vormen tot concertgebouw. Hierbij werd archeologisch onderzoek verricht dat veel informatie over het vroegere Catharinagasthuis opleverde. 
Begin 21e eeuw werd besloten tot de bouw van een derde zaal van de Stadsgehoorzaal. Hiervoor werd de Aalmarktschool aan de Aalmarkt afgebroken. Op de plek van de afgebroken school werd in 2008 bodemonderzoek verricht door een team archeologen. Hierbij ontdekten de archeologen aardewerk en andere voorwerpen afkomstig uit het Catharinagasthuis. 

Om voor het winkelende publiek een betere verbinding te realiseren tussen de bestaande winkelstraten Haarlemmerstraat en Breestraat wordt in 2014 een nieuwe voetgangersroute aangelegd langs het terrein waar ooit het Sint-Catharinagasthuis heeft gestaan. Besloten is aan de hiervoor gecreëerde nieuwe buitenruimten in de Pieterswijk en de eveneens nieuwe brug tussen de Pieterswijk en De Camp naar het voormalig Catharinagasthuis de volgende namen te geven: Catharinasteeg, Catharinahof en Catharinabrug.



</doc>
<doc id="1755967" url="https://nl.wikipedia.org/wiki?curid=1755967" title="Hofje van Letmaet">
Hofje van Letmaet

Het Hofje van Letmaet (ook "Christina Gijsbertshofje") is een hofje van barmhartigheid gesticht in 1616 aan de Nieuwehaven in de Nederlandse stad Gouda. Het hofje ligt dicht in de buurt van het hofje van Cincq.

In 1611 benoemde Harman Letmaet zijn moeder Christina Gijsbertsdr., weduwe van mr. Floris Letmaet, tot zijn enige erfgename. Voorwaarde was dat zijn erfenis besteed zou worden aan een liefdadig doel op een wijze die geheel aan zijn moeder was om te bepalen. Harman overleed in 1614. Zijn moeder gaf daarna uitvoering aan de laatste wil van haar zoon. Zij kocht een woning aan de noordzijde van de Nieuwehaven en liet er zes woningen op het erf bouwen. In 1616 was de bouw van de woningen gereed. Zij werden bestemd voor arme weduwen zonder kinderen. In de jaren erna kocht zij nog een naastgelegen pand. Beide huisjes aan de straatzijde liet zij verbouwen tot drie woningen, die werden bestemd voor arme weduwen met kinderen. Het beeldhouwwerk van de toegangspoort werd gemaakt door de Goudse stadsbeeldhouwer Gregorius Cool. Christina overleed in 1625. Volgens haar verordening werd het hofje bestuurd door opeenvolgende familieleden van haar vaders- of moederskant.

In 1746 meende ene Hendrik Dirksz. van Hensbeek aanspraken te kunnen maken op een functie als beheerder/administrateur van het hofje vanwege zijn verwantschap met de stichtster. Waarschijnlijk had hij de inkomsten nodig omdat hij verslaafd was aan de drank. Bij zijn verzoek aan het stadsbestuur voegde hij een genealogisch overzicht toe, "dat ontsproten was aan zijn beneveld brein".

In 1834 werd het aanwijzen van bestuurders van het hofje overgenomen door burgemeester en wethouders van Gouda.

In 1973 werden de zes op het erf gelegen woningen afgebroken. De drie aan de straatzijde gelegen woningen werden gerestaureerd.


</doc>
<doc id="1756510" url="https://nl.wikipedia.org/wiki?curid=1756510" title="Steven Blankaart">
Steven Blankaart

Steven of Stephan Blankaart (Middelburg, 24 oktober 1650 - Amsterdam, 23 februari 1704) was een Nederlandse medicus, natuurkundige en entomoloog, die op hetzelfde terrein actief was als Jan Swammerdam. De 'iatro-chemicus' (letterlijk: dokter-scheikundige) werd bekend vanwege zijn injectietechniek, die hij toepaste bij het bestuderen van de bloedvaten. Hij is de auteur van het eerste Nederlandstalige boek over kinderziektes.

Blankaart was de zoon van Nicolaas Blankaart, leraar Grieks en geschiedenis te Bentheim en Middelburg, die naar Heerenveen verhuisde om hofarts te worden van Albertine Agnes. In 1669 werd hij benoemd in Franeker als hoogleraar. De carrière van zijn zoon begon met een baantje als apothekersassistent. In 1674 verhuisde hij naar Amsterdam, nadat hij was gepromoveerd in de filosofie en medicijnen aan de Universiteit van Franeker.

Blankaart was een volgeling van Franciscus de le Boë Sylvius, die propageerde om enorme hoeveelheden thee en koffie te drinken en onderzoek deed naar syfilis.

Blankaart liet zich leiden door de principes van René Descartes, het Cartesiaanse dualisme, en werd een van de artsen die zich bezighielden met empirische wetenschap. Observatie was belangrijk, en speculatie werd afgewezen. Om te bewijzen dat insecten niet spontaan ontstaan uit verrotting en dat ze zich uit eitjes ontwikkelen, voerde hij experimenten uit die eerder in Florence waren gedaan door Francesco Redi.

Hij trouwde in 1682 met Isabella de Carpentier, de dochter van een dominee uit Amersfoort en in 1683 kregen ze een kind. Bij zijn huwelijk woonde hij in de Warmoesstraat. Blankaart deed onderzoek naar de opvoeding van kinderen en incontinentie. Blankaart had contact met de mystieke Antoinette Bourignon - het paradijs zou naar zijn mening werkelijkheid worden met een stedelijk verbod op alcohol - en werkte samen met Maria Sibylla Merian bij de publicatie van haar werk. Blankaart woonde bij zijn overlijden in de Leidsestraat en is begraven in de Westerkerk te Amsterdam (grafnummer 214ZZ)




</doc>
<doc id="1757440" url="https://nl.wikipedia.org/wiki?curid=1757440" title="3,4-diaminopyridine">
3,4-diaminopyridine

3,4-diaminopyridine is een aromatisch diamine afgeleid van pyridine. Het EG-nummer is 200-220-9.

3,4-Diaminopyridine blijkt een krachtige kaliumkanaalblokker te zijn.
Kaliumkanalen zijn kalium-selectieve poriën in het membraan van cellen. Door deze kanalen te blokkeren verhoogt 3,4-DAP de vrijzetting van acetylcholine, de neurotransmitter die toelaat dat zenuwimpulsen door de spiercellen worden ontvangen.

Omwille van deze werking blijkt het middel geschikt voor de behandeling van de zeer zeldzame auto-immuunziekte syndroom van Lambert-Eaton, een ziekte waarbij het vrijkomen van acetylcholine geremd is.

De International Nonproprietary Name van 3,4-diaminopyridine is amifampridine. Het Europees Geneesmiddelenbureau EMEA heeft op 18 december 2002 het middel "Zenas" (EUSA Pharma SAS) op basis van amifampridine aangewezen als weesgeneesmiddel voor de behandeling van LEMS en heeft op 22 oktober 2009 aan de Europese Commissie de aanbeveling gegeven om het middel toe te laten "in uitzonderlijke omstandigheden". EMEA is van oordeel dat het voordeel van behandeling met amifampridine - het versterkt de spieren van patiënten met LEMS - opweegt tegen de mogelijke risico's van het middel.

EUSA Pharma onderzoekt de stof ook voor de behandeling van multiple sclerose.

Isomeren van 3,4-diaminopyridine:


</doc>
<doc id="1758933" url="https://nl.wikipedia.org/wiki?curid=1758933" title="Zelfmoord in de literatuur">
Zelfmoord in de literatuur

Binnen de journalistieke ethiek is publiceren over zelfmoord een moreel dilemma. Al eeuwen is de vraag "Moet er gepubliceerd worden over zelfmoord?" stof tot debat. Het gaat er dan om of het publiceren over de kwestie kopieergedrag veroorzaakt en op welke manier er over zelfdoding geschreven moet worden.

Sinds Goethe in 1774 "Die Leiden des jungen Werthers" schreef – en mensen zelfmoord pleegden in navolging van hoofdpersoon Werther – vraagt men zich af of er moet worden geschreven over zelfmoord. Het effect dat een sensationele publicatie over zelfmoord een golf van zelfmoorden teweegbrengt, noemt men dan ook het Werther-effect. In de loop der tijd is de kwestie blijven bestaan.

Een goed voorbeeld van de discussie over media-invloed op zelfmoord is te vinden in Groot-Brittannië. De Zuid-Walese stad Bridgend werd tussen 5 januari 2007 en 19 februari 2008 opgeschrikt door 17 zelfmoorden. De media spraken van een zelfmoordgolf en de Engelse tabloids plaatsten sensationele verhalen met foto’s van overledenen op de voorpagina. Ouders meenden dat de schuld van de zelfmoordgolf lag bij de media, door hun hyperige berichtgeving. Een aantal journalisten wierp tegen dat de journalistiek geen schuld had en dat er geen sprake was van een zelfmoordgolf; het aantal gevallen van zelfmoord zou lager liggen dan in 2006 in hetzelfde gebied.

De "Code voor de Journalistiek" is in 2008 opgesteld door het Nederlands Genootschap van Hoofdredacteuren en is onder meer gebaseerd op de Code van Bordeaux. De code bevat richtlijnen voor journalisten. Volgens de code moeten journalisten bij verslaggeving over zelfmoord niet te romantiserend en te gedetailleerd te werk gaan. De privacy van overledenen en nabestaanden moet niet onnodig worden aangetast: “De journalist zal de privacy van personen niet verder aantasten dan in het kader van open berichtgeving noodzakelijk is”.

Journalisten vinden het doorgaans het belangrijkst om hun journalistieke plicht te doen. Ze willen hun publiek informeren en verborgen feiten onthullen. Binnen de journalistiek klinkt vaak ook de leus "Publish and be damned", wat aangeeft dat journalisten hun journalistieke plicht uitvoeren, ongeacht het oordeel van de maatschappij. Toch wordt er in de Nederlandse kranten terughoudend bericht over zelfmoord, in vergelijking met kranten in andere landen. Het komt alleen aan bod als het nieuwswaardig is. Belangrijk zijn hier de begrippen "proportionaliteit" en "subsidiariteit". Heiligt het doel de middelen en had de berichtgeving niet anders gekund? Over het algemeen verheerlijkt de Nederlandse papieren pers de zelfmoordactie niet en doet niet aan sensationele berichtgeving, in tegenstelling tot bijvoorbeeld de Engelse tabloids. De gebeurtenis wordt hier op een objectieve manier gebracht.

Veel wetenschappers zijn van mening dat journalisten voorzichtig moeten omspringen met hun berichtgeving over zelfmoord. Zo is er kritiek op de pers, die vaak voorbij gaat aan een geestelijke ziekte als oorzaak voor zelfmoord. Binnen de wetenschapswereld gelden er verschillende visies op de kwestie. Sommigen menen dat het publiceren een debat op gang brengt waardoor we beter weten hoe we geestelijk zieken kunnen helpen en het aantal zelfdodingen kunnen beperken. Maar de meeste onderzoeken tonen aan dat een publicatie, vaak afhankelijk van de persoon en situatie, leidt tot een verveelvoudiging van het aantal gevallen van zelfmoord.

Uit uitgebreid onderzoek in Oostenrijk is gebleken dat men eerder geneigd is beroemdheden te volgen dan criminelen, wat betreft zelfmoord. Belangrijk hier zijn "horizontale" en "verticale identificatie". Bij de laatstgenoemde soort identificeren mensen zich met personen die hoger op de maatschappelijke ladder staan, zoals beroemdheden. Criminelen worden volgens het onderzoek als minder beschouwd en daardoor volgen minder mensen hun voorbeeld als ze zichzelf van het leven beroven. "Horizontale identificatie" wil zeggen dat mensen zich eerder identificeren met vergelijkbare personen (dezelfde sekse, leeftijdsgroep en dergelijke). Van dit laatste bleek bij zelfmoord geen sprake.

Binnen de wetenschap is men het erover eens dat de kranten zorgvuldig moeten omspringen met de berichtgeving over zelfmoord. Foto’s en persoonlijke verhalen die met een zelfmoordgeval te maken hebben, hoeven niet op de voorpagina te prijken van een krant. De Nederlandse pers bericht over het algemeen zorgvuldig over zelfmoord. Maar buitenlandse tabloids vinden dat het brengen van nieuws boven alles gaat en dat kijken naar de gevolgen niet de hoofdtaak is van een journalist. Daar blijft de leus "publish and be damned" almachtig.


</doc>
<doc id="1759147" url="https://nl.wikipedia.org/wiki?curid=1759147" title="Hofje van Buytenwech">
Hofje van Buytenwech

Het hofje van Buytenwech (ook "het Roomsch hofje") was een hofje van barmhartigheid gesticht in 1614 op het terrein van het voormalige Regulierenklooster aan de Raam in de Nederlandse stad Gouda.

Het hofje werd gesticht door de katholieke Elisabeth Buytenwech (geboren ca. 1563), weduwe van jhr. Symon Corneliszoon van Grypskercke. Zij was een dochter van de rijke burgemeester van Leiden Gerrit Beuckelsz Buytewech en Burchje Heyndricksdochter. Buytenwech en Van Grypskercke gingen op 22 april 1588 te Leiden in ondertrouw. Elisabeth woonde niet in Gouda, maar liet haar zaken behartigen door haar broer mr. Hendrik Buytewech, die in deze stad woonde. Zij liet vijftien huisjes bouwen op het voormalige terrein van het regulierenklooster (daarvoor het Brigittenklooster) aan de Raam. Na haar overlijden op 28 juni 1616 te Utrecht werden er nog vijf huisjes aan toegevoegd door haar neef Johan de Bruyn van Buytewech. Deze De Bruyn van Buytewech was ook de stichter van het Hofje van Nieuwkoop in Den Haag. De woningen in het Goudse hofje waren bestemd voor arme katholieke weduwen en dochters. Het hofje werd daarom ook wel het "klopjeserf" genoemd. Uiteindelijk bleek er in de 20e eeuw onvoldoende kapitaal overgebleven te zijn om het hofje in stand te houden. Enkele woningen hebben nog als pakhuis en werkplaats dienstgedaan. Vanwege de bouwvallige staat werden ook de laatste woningen in 1961 afgebroken.


</doc>
<doc id="1759381" url="https://nl.wikipedia.org/wiki?curid=1759381" title="Benzamide">
Benzamide

Benzamide is een organische verbinding met als brutoformule CHNO. De stof komt voor als een quasi-witte, vaste stof. De stof valt onder de klasse van benzamiden. Het kan gezien worden als een derivaat van benzoëzuur. De stof is beperkt oplosbaar in water, maar vaak zeer goed in een groot aantal organische oplosmiddelen.

Benzamide kan gemaakt worden door de methyl- of ethylester van benzoëzuur te mengen met geconcentreerde ammoniakoplossing en een paar dagen hevig te roeren bij kamertemperatuur. De alcoholgroep is hierbij een goede vertrekkende groep. 

Een andere methode van synthese is het verhitten van ureum en benzoëzuur onder katalyse van fosforzuur. Een intermediair dat ontstaat tijdens het verhitten van ureum is ammoniumcyanaat wat vervolgens een reactie aangaat met de benzoëzuur. Er ontstaan ammoniak en koolstofdioxide als bijproduct. 

Benzamide is een goede uitgangsstof voor heel veel synthesen van andere verbindingen. Dehydratie van benzamiden levert het corresponderende nitril op (bijvoorbeeld benzonitril, Ar-CN). Veel gebruikte hygroscopische middelen voor de dehydratie zijn difosforpentoxide of azijnzuuranhydride. 

Met een Hoffman omlegging is het mogelijk om arylamines te synthetiseren. Dit gebeurt door het benzamide te laten reageren met een vers bereide hypobromiet-oplossing, er ontstaat CO als bijproduct.

De derivaten van de stofklasse "benzamide" worden in de psychiatrie als medicament gebruikt. 

In de psychiatrie wordt een aantal gesubstitueerde benzamides therapeutisch toegepast als antipsychoticum. Twee van de nu in gebruik zijnde groep benzamides zijn sulpiride en amisulpride.

Een ander benzamide, remoxipride, is in 1993 uit de handel genomen vanwege levensbedreigende bijwerkingen.

Sommige pijnstillers, zoals salicylamide en ethenzamide hebben ook een benzamidestructuur.




</doc>
<doc id="1759526" url="https://nl.wikipedia.org/wiki?curid=1759526" title="Perifere-zenuwhyperexcitabiliteit">
Perifere-zenuwhyperexcitabiliteit

Perifere-zenuwhyperexcitabiliteit (Engels: "Peripheral Nerve Hyperexcitability", PNH) is een algemene term voor verschillende neurologische aandoeningen met als kenmerk hyperexcitabiliteit van de motorische en mogelijk ook de sensorische zenuwen, waarin de volgende symptomen kunnen voorkomen:


Over het algemeen is er geen definitieve oorzaak bekend. Wel zijn er diverse factoren die een grote invloed hebben bij het ontstaan van PNH. 

In het geval van het Benigne Fasciculatiesyndroom ( BFS ) , een subtype van PNH is de oorzaak meestal fysisch maar tot op heden onbekend. Ook kan angst, een onderliggende depressie of chronische hyperventilatie het BFS veroorzaken of verergeren. In enkele gevallen beginnen de symptomen van het BFS echter na een virus infectie. De wetenschap is er nog niet uit wat BFS nu eigenlijk veroozaakt: vast staat dat het volledig los van angst ook bestaat.

Wat wel duidelijk is bij het BFS, is dat de symptomen, met name fasciculaties, erger worden bij stress of bij koorts. Ook komen de symptomen van het BFS en PNH voor bij vele andere aandoeningen. Waaronder fibromyalgie, multiple sclerose en de ziekte van lyme. Daarom kan het BFS pas gediagnosticeerd worden als alle andere neurologische aandoeningen zijn geëlimineerd. 

Bij neuromyotonie, is de oorzaak vermoedelijk een auto-immuun proces. Circa 53% van de patiënten die lijden aan neuromyotonie, worden positief getest op VGKC antilichamen. 10 tot 15% van de patiënten die lijden aan neuromyotonie, lijden ook aan de ziekte van Graves, die zich kenmerkt door spierzwakte. Aangezien de ziekte van Graves een voorbode kan zijn van lichamelijke aandoeningen zoals tumoren, is het belangrijk dat hier uitgebreid naar gezocht wordt.

Ook al komen veel symptomen van het BFS voor bij neuromyotonie, staan beide aandoeningen los van elkaar. Iedereen heeft wel eens met een milde vorm van PNH of het BFS te maken gehad. Bijvoorbeeld door spiertrekkingen bij het oog, of bij de duim. Dit verschilt niet veel van wat mensen bij het BFS ervaren. Alleen zijn de fasciculaties verspreid over het lichaam, gepaard met tintelingen, krampen en in zekere mate chronische pijn.

Bij neuromyotonie is het bovenstaande ongeveer hetzelfde. Echter ervaren mensen die lijden aan neuromyotonie ook klinische spierzwakte (niet te verwarren met perceptische spierzwakte of gevoelens van vermoeidheid in de ledematen). Het onvermogen om spieren te ontspannen, zelfs na meerdere pogingen, en progressieve stijfheid in de ledematen.

Vrijwel iedereen ervaart wel eens in zekere maten PNH. Bij sommige individuen blijven de symptomen voor langere tijd aanwezig of erger dan men normaal acht . Hoeveel mensen aan het BFS lijden is echter niet duidelijk. Wat wel duidelijk is, is dat neuromyotonie een zeldzame neurologische aandoeningen is, en dat de symptomen van PNH en het BFS in het algemeen vaak voorkomen. 

Alhoewel de symptomen in het begin beangstigend kunnen zijn en het dagelijks leven behoorlijk kunnen verstoren, is PNH naast neuromyotonie over het algemeen niet levensbedreigend.

In het geval van het BFS is er geen effectieve behandeling bekend. Magnesium en vitaminepillen schijnen te werken, maar dit is niet bewezen. Benzodiazepines kunnen, met name in het begin, het inslapen bevorderen. Benzodiazepines hebben echter geen enkel effect op de fasciculaties, maar zorgen alleen voor een verminderd bewustzijn waardoor de fasciculaties minder ‘lijken’ te worden.

Bij patiënten die lijden aan neuromyotonie kunnen de symptomen behandeld worden met medicijnen die krampen en stijfheid tegengaan. 



</doc>
<doc id="1759527" url="https://nl.wikipedia.org/wiki?curid=1759527" title="Neuromyotonie">
Neuromyotonie

Neuromyotonie, ook wel bekend als het syndroom van Isaac, is een zeldzame neurologische aandoening. De kenmerken zijn progressieve stijfheid en het onvermogen om spieren te ontspannen.


Alhoewel neuromyotonie heel erg lijkt op het benigne fasciculatie syndroom, ligt de oorzaak ergens anders. Het benigne fasciculatie syndroom kan het gevolg zijn van somatisatie, bijvoorbeeld door stress of een depressie, maar kan ook veroorzaakt worden door een virale infectie. Ook komt het BFS veel voor bij andere aandoeningen, zoals fibromyalgie. 

Bovendien zijn de symptomen van neuromyotonie anders dan die van het BFS. De enige overeenkomsten zijn de symptomen genoemd in het artikel over periferale zenuw hyperexcitabiliteit. De symptomen van neuromyotonie zijn vele malen erger, die mensen met het BFS niet ervaren. 

Neuromyotonie wordt vermoedelijk veroorzaakt door een auto-immuun proces en kan duiden op een tumor.

Neuromyotonie wordt gediagnosticeerd doordat men het bloed laat onderzoeken op de aanwezigheid van VGKC antilichamen, door middel van een EMG onderzoek of aan de hand van de symptomen. Ongeveer 53% van de patiënten die lijden aan neuromyotonie worden positief getest. Verder is het belangrijk dat andere neurologische aandoeningen worden geëlimineerd. 

Neuromyotonie is meestal goedaardig, en te behandelen met medicijnen die krampen, stijfheid en fasciculaties tegengaan.

Ongeveer 15% van de patiënten die lijden aan neuromyotonie, lijden ook aan de ziekte van Graves. Aangezien de ziekte van Graves een voorbode kan zijn voor bepaalde soorten tumoren is het belangrijk dat ook mensen die lijden aan neuromyotonie worden onderzocht op klein cellige tumoren. De klachten van neuromyotonie kunnen 1 tot 4 jaar voordat een tumor zich ontwikkelt ontstaan. 

Over het algemeen is neuromyotonie net zoals de andere syndromen die vallen onder PNH niet levensbedreigend, en zijn de symptomen redelijk goed te behandelen.


</doc>
<doc id="1759638" url="https://nl.wikipedia.org/wiki?curid=1759638" title="Myotubulaire myopathie">
Myotubulaire myopathie

Myotubulaire myopathie is een zeer zeldzame X-gebonden vorm van myopathie ofwel spierziekte. De aandoening is recessief, wat in de praktijk betekent dat vrouwen draagsters zonder klachten zijn, terwijl jongetjes met deze aandoening direct na hun geboorte komen te overlijden.

De ziekte kan tijdens de zwangerschap als volgt worden vastgesteld:

De ziekte is bekend bij de Stichting Klinisch Genetisch Centrum Nijmegen in het UMC St Radboud.



</doc>
<doc id="1759834" url="https://nl.wikipedia.org/wiki?curid=1759834" title="Wekadvies">
Wekadvies

Een wekadvies is een advies van een arts om een patiënt 's nachts (en eventueel overdag) te wekken uit de slaap. 

In de 24 uur na een hoofdtrauma wordt vaak een wekadvies gegeven: men moet de patiënt overdag niet alleen laten en 's nachts om het uur even wakker schudden. Lukt dit niet goed, of is er een duidelijk verschil in de grootte tussen de beide pupillen, of als de patiënt een epileptische aanval krijgt, is onverwijld controle door een neuroloog nodig. Er kan dan een intracraniële bloeding zijn opgetreden. Soms treedt in de dagen na het hoofdtrauma een langzaam optredende versuffing op.


</doc>
<doc id="1760855" url="https://nl.wikipedia.org/wiki?curid=1760855" title="Kandidaatgen">
Kandidaatgen

Een kandidaatgen is een gen dat zich bevindt in een chromosoomgebied dat mogelijk betrokken is bij een genetische aandoening. Wanneer dit laatste eenmaal is vastgesteld wordt van een risicogen gesproken. Om dergelijke risicovolle genen op te kunnen sporen wordt op grote schaal gebruikgemaakt van allerlei vormen van screening zoals genotypering en het analyseren van enkel-nucleotide polymorfismen. Dit gebeurt onder andere bij het bestuderen van erfelijke aandoeningen binnen families en in patiënt-controle-onderzoeken. Aan de hand van statistische toetsen worden dan vervolgens bepaalde gemiddelden berekend. Het bestuderen van de genexpressie kan vervolgens helpen de precieze rol van het gen te bepalen en bijbehorende ziektebeelden te onderscheiden.

Kandidaatgenen spelen een belangrijke rol bij het aantonen van genetische associatie.



</doc>
<doc id="1760950" url="https://nl.wikipedia.org/wiki?curid=1760950" title="Influenza A (H1N1) in Europa">
Influenza A (H1N1) in Europa

Dit artikel beschrijft de Mexicaanse griep in Europa.

Eind juli 2009 waren er in Europa 26.446 griepgevallen, waarvan er 40 personen overleden. Eind augustus 2009 waren er 46.016 gevallen, waarvan 104 overlijdens.
Begin december waren er bijna 250.000 griepgevallen en meer dan 1000 personen overleden. Op 30 november 2009 waren in alle grote landen (behalve mini-staten als Andorra, Monaco, San Marino, Vaticaanstad en Liechtenstein) één of meerdere doden.

Op 27 april 2009 adviseerde de Europese Unie om niet onnodig te reizen naar de Verenigde Staten of Mexico. De eerste persoon bij wie het verschijnsel werd vastgesteld was een student uit het Albanese stadje Gjirokastra.

Op 20 juli 2009 meldden de autoriteiten van Albanië het eerste geval van de Mexicaanse griep. Op 24 juli waren er 4 gevallen van de Mexicaanse griep.

Het eerste besmetgeval was op 11 juli 2009.

Op 26 april 2009 gaf interministerieel commissaris Marc Van Ranst aan dat er nog geen maatregelen genomen worden maar dat waakzaamheid geboden is. "We zullen de situatie op de voet volgen en ingrijpen indien nodig", aldus Van Ranst. Op Brussels Airport werden informatiebrochures uitgedeeld met informatie over de Mexicaanse griep.

Op 27 april werd het reisadvies van Buitenlandse Zaken aangepast tot ""Niet-essentiële reizen worden afgeraden."" Op die manier konden mensen die een reis naar Mexico gepland hebben, deze kosteloos annuleren.

Op 2 mei maakte de overheid bekend een optie te nemen op 20.000.000 doses vaccin. Dat komt op twee doses per inwoner, alles samen zal dit 150.000.000 euro kosten. Tevens werden mondmaskers besteld. De wedren van de farmaceutische bedrijven om een werkend vaccin te ontwikkelen is begonnen, echte resultaten kunnen een paar weken tot een paar maanden op zich laten wachten.

Op 13 mei werd een eerste geval van een besmet persoon bekendgemaakt, een 28-jarige man uit de omgeving van Gent. Hij werd in quarantaine geplaatst in het Brusselse Sint-Pietersziekenhuis. Hij had milde symptomen en zijn toestand was niet bepaald zorgwekkend.
Er werden meldpunten aangesteld die men kan gebruiken als de dokterspraktijken zouden vol lopen. Op 11 juli raakte bekend dat de griepcommissie bij een ernstige uitbraak van Influenza A (H1N1) het "verkiezingssysteem" wil hanteren als maatregel waarbij burgers zich verplicht moeten laten vaccineren. 

Op 13 juli werden in totaal 126 gevallen geregistreerd. De eerste patiënten werden in het Sint-Pietersziekenhuis in quarantaine geplaatst en behandeld met virusremmers. Personen die contact hadden met patiënten kregen medisch toezicht. Op 14 juli 2009 werd deze regel afgeschaft door toename van het aantal patiënten, het vaak vrij milde verloop van de ziekte en gelden dezelfde regels als voor 'gewone' griep o.a. door hygiëne.

Op 30 juli viel de eerste griepdode in België, het betreft een jonge vrouw uit Meerle bij Hoogstraten. Ze werd in het ziekenhuis van Turnhout opgenomen maar haar ziektebeeld verslechterde dusdanig dat zij overleed.

Op 29 oktober 2009 waren er 76.964 gevallen van Mexicaanse griep en 7 sterfgevallen, waaronder een 5-jarig kind. Vanaf november 2009 werden de eerste vaccins beschikbaar tegen Mexicaanse griep. Deze vaccins waren vooral voor medisch personeel en personen uit de 'klassieke' risicogroepen. 

Op 25 februari 2010 werden sinds het begin van de uitbraak in totaal 214.531 gevallen geregistreerd, waarvan 19 doden. Hiermee werden minder griepdoden geregistreerd dan tijdens een regulier griepseizoen. 

Het eerste geval van de Mexicaanse griep in Bosnië-Herzegovina was op 29 juni 2009.

Het eerste besmetgeval van de Mexicaanse griep was op 1 juni 2009 in Bulgarije.

Het eerste sterfgeval was op 30 september in Bulgarije.

Het eerste besmetgeval van de Mexicaanse griep was op 30 mei 2009 in Cyprus.

Op 1 mei 2009 werd het eerste geval in Denemarken bevestigd en ook gelijk in Scandinavië.

Op 11 juni 2009 waren er 11 gevallen, inclusief een jongen van zes.

Op 28 augustus 2009 was het eerste sterfgeval in Denemarken.

Op de Internationale Japanse School in Düsseldorf zijn op 11 juni dertig leerlingen getroffen door het griepvirus A/H1N1. De school werd gesloten en de besmette kinderen zijn in quarantaine geplaatst om de verspreiding van het virus tegen te gaan. De directeur van het Robert Koch Instituut zegt dat in Duitsland nu negentig mensen door het virus zijn getroffen. Hij verwacht dat dit aantal de komende tijd nog zal stijgen.

Op 29 april 2009 werd bekend dat Duitsland na Spanje en het Verenigd Koninkrijk het derde Europese land is waar een griepgeval is bevestigd. Het Ministerie van Volksgezondheid maakte bekend dat er een besmettingsgeval is opgedoken in de deelstaat Beieren. Later werd bekend dat er nog twee andere gevallen waren. De drie personen komen uit Hamburg, Regensburg en Kulmbach. Ook is er bekendgemaakt dat een van de 3 personen niet zelf in Mexico is geweest, wat betekent dat er sprake is geweest van een overdracht van het virus van mens op mens. Op 17 juli waren er al 834 gevallen gemeld. Eind juli waren het er al 6.062, eind augustus 16.116. Duitsland is daarmee het land met het hoogste aantal besmettingen zonder overlijden.

Op 25 september 2009 was er sprake van een eerste sterfgeval in Duitsland.

Het eerste geval van de Mexicaanse griep op 29 mei 2009. Het was een man die terugkwam uit de Verenigde Staten.

Op 3 juni 2009 waren er twee nieuwe gevallen.

Op 7 juni 2009 werd er gesproken van een vierde geval.

Op 26 juni 2009 waren er weer zeven nieuwe gevallen.

Op 12 juli 2009 waren er zes nieuwe gevallen.

Op 17 juli 2009 waren er 22 gevallen van de Mexicaanse griep.

Op 28 juli 2009 zei het parlement dat ze 500.000 Esten zullen gaan inenten. Dat is ongeveer 30% van de bevolking.

Het eerste besmetgeval van de Mexicaanse griep was op 12 mei 2009 in Finland.

Het eerste sterfgeval was op 24 oktober 2009 in Finland.

Het eerste besmettings geval van de Mexicaanse griep was op 1 mei 2009.
Op 3 mei weigerde een onbekend aantal bagagemedewerkers uit angst voor de Influenza A (H1N1) op de Franse luchthaven Orly de bagage uit de uit Mexico afkomstige vliegtuigen te lossen. Een groot aantal passagiers kampte daardoor met vertraging.
Op 18 juli waren er 514 gevallen.
Op 30 juli eiste de ziekte de eerste dode in Frankrijk.

Het eerste geval van de Mexicaanse griep was op 18 mei 2009 in Griekenland.

Op 17 juli 2009 waren er in Griekenland 323 ziektegevallen, op 1 augustus waren er meer dan 740. Op 31 juli besloot de Griekse regering om de gehele bevolking te vaccineren, te beginnen in september met de risicogroepen.
Op 23 augustus 2009 viel de eerste griepdode in Griekenland.

Het eerste geval van de Mexicaanse griep was op 29 mei 2009 in Hongarije.

Het eerste sterfgeval was op 22 juli 2009.

In Ierland is op 30 april 2009 het eerste geval van Influenza A (H1N1) vastgesteld. Ierland is het tiende Europese land waar de Influenza A (H1N1) is vastgesteld. Er was een monster met materiaal naar Groot-Brittannië gestuurd voor laboratoriumonderzoek. Daaruit is gebleken dat het om het H1N1-virus gaat dat zich vanuit Mexico over de wereld verspreidt.
Op 18 juli waren er 153 gevallen, eind juli waren er 276. Op 7 augustus 2009 viel in Ierland de eerste griepdode te betreuren.

Het eerste geval van de Mexicaanse griep was op 23 mei 2009 in IJsland.

Het eerste sterfgeval was op 20 oktober 2009.

Op 2 mei 2009 is er in Italië een eerste geval van de Influenza A (H1N1) bevestigd. De man, uit het Toscaanse Massa, is in het ziekenhuis opgenomen. Op 17 juli waren er 258 gevallen, eind juli 975. Op 4 september was er sprake van een eerste sterfgeval in Italië.

Op 30 september waren er al 1.300 gevallen, waarvan 2 doden.

Op 4 juli 2009 was het eerste geval van de Mexicaanse griep in Kroatië.

Het eerste sterfgeval was op 31 oktober 2009.

Het eerste geval van de Mexicaanse griep was op 23 juni 2009 in Letland.

Het eerste sterfgeval was op 9 november 2009.

Het eerste besmetgeval was op 6 augustus 2009 in Liechtenstein.

Op 26 juni 2009 was het eerste geval van de Mexicaanse griep in Litouwen.

Op 7 september 2009 waren er 51 besmetgevallen van de Mexicaanse griep.

Op 2 juni 2009 is er voor het eerst in Luxemburg de Influenza A (H1N1) opgedoken. Het gaat om een persoon in het noorden van Luxemburg. Deze is net teruggekomen van New York.
Op 18 juli waren er 19 gevallen, eind juli 52.
Eind september waren er 190 besmette gevallen.
Op 17 september 2009 overleed het eerste slachtoffer aan de Mexicaanse Griep.

Het eerste geval van de Mexicaanse griep was op 4 juli 2009 in Macedonië.

Het eerste geval van de Mexicaanse griep was op 4 juli 2009 in Malta.

Het eerste sterfgeval was op 18 augustus 2009.

Het eerste besmettingsgeval van de Mexicaanse griep was op 30 juli 2009 in Moldavië.

Het eerste sterfgeval was op 26 oktober 2009.

Het eerste geval van de Mexicaanse griep was op 17 juni 2009 in Monaco.

Het eerste geval van de Mexicaanse griep was op 22 juni 2009 in Montenegro.
Er zijn 10 gevallen in Montenegro.

Het Rijksinstituut voor Volksgezondheid en Milieu (RIVM) adviseerde op 25 april mensen die binnen zeven dagen na terugkomst uit Mexico hoge koorts krijgen zich te melden bij de huisarts. Direct meldden zich mensen bij het RIVM die terugkwamen uit Mexico met koorts en griepachtige verschijnselen, maar uit onderzoek bleek dat deze mensen het virus niet hadden. Luchthaven Schiphol zag op 26 april nog geen redenen om extra veiligheidsmaatregelen te treffen. Luchtvaartmaatschappij KLM, die dagelijks vliegt naar Mexico, laat vertrekkende passagiers een vragenlijst invullen over hun gezondheid.

In eerste instantie zag het Ministerie van Buitenlandse Zaken geen reden om een negatief reisadvies voor Mexico af te geven. Op 28 april werd besloten om het reisadvies toch te veranderen in "niet-essentiële reizen naar Mexico worden ontraden."

Op 29 april kwam het Outbreak management team bijeen.

Het RIVM heeft de Influenza A (H1N1) opgewaardeerd naar categorie A van de meldingsplichtige ziekten. Dit houdt in dat artsen bij het vermoeden of vaststellen van de ziekte verplicht zijn de naam van de patiënt door te geven. Hierbij telt de bescherming van de volksgezondheid hoger dan de privacy van de patiënt.

Op 30 april werd bekend dat ook in Nederland een geval van Influenza A (H1N1) is gesignaleerd, bij een driejarig kind. Het kind is 27 april met zijn ouders teruggekomen van een familiefeest in Mexico Het RIVM is daarom, samen met de luchtvaartmaatschappij, begonnen de passagiers op te sporen die tijdens de vlucht vlak voor, vlak achter en naast het gezin zaten. Deze passagiers krijgen ook uit voorzorg de virusremmer Tamiflu toegediend. Het besmette kind en zijn familie worden behandeld. Inmiddels zijn alle dertig passagiers, die in de buurt van het kind in het vliegtuig zaten, door onder andere GGD Kennemerland opgespoord.

Op 31 juli waren er 517 meldingen van Influenza A (H1N1). Het betreft 126 besmettingen binnen Nederland.

Op 4 augustus meldde het RIVM dat er een 17-jarige jongen is overleden aan de griep. Hij was al ernstig ziek en kreeg ook nog eens deze griep erbij, dat werd hem fataal. De jongen is in de nacht van maandag op dinsdag in een ziekenhuis overleden.

Ab Klink, minister van Volksgezondheid, meldde naar aanleiding hiervan dat de ziekte in verreweg de meeste gevallen mild verloopt. "Helaas is bij de nieuwe influenza A, net zoals bij de reguliere griep, in incidentele gevallen toch sprake van slachtoffers. Maar we doen er alles aan dat aantal zo veel als mogelijk te beperken."

Roel Coutinho, directeur infectieziektebestrijding, gaat ervan uit dat één op de duizend patiënten overlijdt. Het gaat dan vrijwel altijd om mensen die al ernstig ziek waren. Volgens het RIVM hadden op 4 augustus 663 Nederlanders de Mexicaanse griep. Op 31 juli waren dat er circa 500. Negen mensen zijn tot en met 4 augustus in het ziekenhuis terechtgekomen, een deel is inmiddels weer thuis.

Op 6 augustus werd bekendgemaakt door minister Klink dat de schoolvakanties misschien verlengd worden als de Mexicaanse griep heviger en eerder uitbreekt dan verwacht. Een dag later is dit plan alweer van de baan.

Op 7 augustus maakt het RIVM bekend dat de Mexicaanse griep (Nieuwe Influenza A (H1N1)) voortaan als 'gewone griep' wordt beschouwd, vanwege het relatief milde verloop. Alleen risicogroepen komen nog in aanmerking voor speciale behandeling, zoals met antivirale middelen (Tamiflu). In Nederland zijn tot nu toe 912 besmettingen gemeld.

Midden augustus maakt het RIVM bekend dat er inmiddels 1473 bevestigde infecties van Mexicaanse griep bekend zijn.

Op 17 augustus adviseren de Gezondheidsraad en het RIVM om in Nederland alleen medisch kwetsbare groepen, gezondheidswerkers en mantelzorgers die met patiënten in contact komen te vaccineren tegen Nieuwe Influenza A (H1N1). Minister Ab Klink van VWS heeft dit advies overgenomen.

Op 21 augustus werd de tweede Mexicaanse griepdode bevestigd in Nederland. Het gaat om een 58-jarige man die, net als de eerste dode, al ernstig ziek was voordat hij met de Mexicaanse griep was besmet.

Op 18 september werd het overlijden van nog 2 personen bekendgemaakt. Een 52-jarige man en een 85-jarige vrouw waren evenals de eerste sterfgevallen al verzwakt door andere ernstige ziektes.

Op 23 oktober was er volgens het het RIVM officieel sprake van een epidemie in Nederland. Ook werd er gemeld dat er nog 2 personen zijn overleden: een 40-jarige man die al enige tijd ernstig ziek was en een 14-jarig meisje dat kerngezond was. In totaal zijn er nu in Nederland 6 personen overleden aan deze griep.

Op 26 oktober wordt gemeld dat een 16-jarig meisje uit het Zeeuwse Sint Philipsland vermoedelijk ook aan het virus is overleden. Dit bleek echter niet het geval.

Op 11 november wordt bekendgemaakt dat in die week een 2,5-jarig jongetje is overleden in het UMC St Radboud in Nijmegen. Hij was al ziek echter er is niet bekendgemaakt welke ziekte hij, naast de Mexicaanse griep had.

Hiermee is op 10 november het dodental ten gevolge van de Mexicaanse Griep opgelopen tot 18.

Op 13 november wordt bekendgemaakt dat opnieuw 5 mensen zijn overleden, waarvan 4 al een andere ziekte hadden. Het dodental komt nu tot 22.
8 december wordt bekendgemaakt dat er een 43ste persoon is overleden aan de Mexicaanse Griep. Het zou gaan om een vrouw uit Kaatsheuvel. Ze had een resistente variant van het Mexicaanse griepvirus onder de leden. 

In de week van 18 december 2009 is het aantal overledenen met 1 opgelopen tot in totaal 51. De ernst van de griepepidemie is voor de vierde week verder afgenomen. Indien het de komende week weer afneemt, is er geen sprake meer van een epidemie.

Op 9 mei 2009 waren er twee studenten uit Oslo en Telemark besmet met de Mexicaanse griep.

Op 3 september 2009 was er sprake van een eerste sterfgeval in Noorwegen.

Op 22 oktober 2009 zeiden de autoriteiten dat er meer dan 100.000 mensen de Mexicaanse griep hadden.

Op 29 oktober 2009 werd er vermeld dat er 14 mensen in Noorwegen aan de Mexicaanse griep waren overleden.

Het eerste geval van de Mexicaanse griep was op 2 juni 2009 in Oekraïne.

Het eerste sterfgeval was op 30 oktober 2009.

Op 29 april 2009 maakte de Oostenrijkse minister van volksgezondheid Alois Stöger bekend dat een 28-jarige vrouw "zeer waarschijnlijk" besmet is met de varkensgriep.
Op 17 juli waren er 51 gevallen, eind juli 153.

Het eerste sterfgeval was op 2 november 2009.

Het eerste besmetgeval was op 6 mei 2009.

Op 1 juli 2009 waren er 19 besmetgevallen van de Mexicaanse griep.

Er waren 142 besmetgevallen van de Mexicaanse griep op 12 augustus 2009.

Het eerste besmetgeval in Portugal was op 3 mei 2009.

Op 24 september 2009 werd er bevestigd dat er 12.709 besmetgevallen en dat er sprake was van een eerste sterfgeval aan de Mexicaanse griep.

Een 30-jarige in de VS wonende vrouw die op 23 mei via Parijs naar Roemenië is gevlogen, is opgenomen in het Matei Bals ziekenhuis voor infectieziekten in Boekarest, samen met een aantal van haar familieleden. Bij haar is met 99% zekerheid het H1N1-virus geconstateerd.

Het eerste besmetgeval was op 27 mei 2009 in Roemenië.

Op 18 juli waren er 60 gevallen, eind juli 164.

Het eerste geval van de Mexicaanse griep was op 22 mei 2009 in Rusland.

Het eerste sterfgeval was op 27 oktober 2009.

Op 24 juni 2009 was het eerste besmetgeval in Servië.

Het eerste sterfgeval was op 21 oktober 2009.

Het eerste besmetgeval was op 27 juli 2009 in Kosovo.

Op 21 oktober 2009 werd het eerste sterfgeval bekendgemaakt.

Het eerste geval van de Mexicaanse griep was op 19 juni 2009 in Slovenië.

Het eerste sterfgeval was op 3 november 2009.

Het eerste geval van de Mexicaanse griep was op 28 mei 2009 in Slowakije.

Op 27 april 2009 maakte het Spaanse ministerie van volksgezondheid bekend dat een 23-jarige man uit Almansa varkensgriep heeft opgelopen. De man was op 22 april teruggekeerd uit Mexico en op 25 april in quarantaine geplaatst. Dit was het eerste bevestigde geval van varkensgriep in Europa.

Op 28 april werd door de Spaanse minister van Gezondheid, Trinidad Jiménez, een tweede geval bevestigd. Het gaat om een 24-jarige persoon die samen met de andere besmette Spanjaard naar Mexico was geweest. Hij ligt in een ziekenhuis in Valencia.

Op 30 juni overleed een vrouw aan de gevolgen van de Influenza A (H1N1). Een dag eerder werd haar kind met een keizersnede ter wereld gebracht. Ze was de eerste dode op het Europees vasteland.

Op 18 juli waren er 1.309 gevallen, waarvan er 4 zijn overleden. Eind juli was dat opgelopen tot 1.538 gevallen, en 6 overlijdens.
Eind augustus was het aantal doden in Spanje opgelopen tot 21.

Op 25 mei 2009 werd het eerste geval van de Mexicaanse griep in Tsjechië vermeld. Het was een piloot uit New York.

Op 5 augustus waren er 135 gevallen.

Het eerste sterfgeval was op 22 oktober 2009.

Het eerste geval van de Mexicaanse griep was op 16 mei 2009 in Turkije.

Het eerste sterfgeval was op 25 oktober 2009.

Op 27 april 2009 werden door de Schotse minister van volksgezondheid Nicola Sturgeon twee gevallen van Mexicaanse griep in Schotland bevestigd. Beide bevonden zich op een geïsoleerde afdeling van een ziekenhuis in Airdrie. In totaal zouden er 25 mensen getest zijn op Mexicaanse griep.

Op 14 juni 2009 werd bekendgemaakt dat er in Schotland de eerste Europese dode is gevallen ten gevolge van de Influenza A (H1N1). Het betrof een persoon in een ziekenhuis in Glasgow die samen met negen anderen behandeld werd voor de griep.

Op 17 juli 2009 was het Verenigd Koninkrijk in Europa tot nu het land met de meeste Mexicaansegriepgevallen. Zeker 29 mensen zijn inmiddels overleden, terwijl er zeker 65.000 besmettingsgevallen zijn. Men houdt rekening met mogelijk tussen 20.000 en 65.000 doden in het komende winterseizoen. µ

Eind augustus 2009 waren in het Verenigd Koninkrijk reeds 65 mensen overleden aan de Mexicaanse griep.

Het eerste geval van de Mexicaanse griep was op 24 juli 2009 in Gibraltar.

Het eerste geval van de Mexicaanse griep was op 18 juni 2009 in Jersey

Het eerste geval van de Mexicaanse griep was op 12 juni 2009 in Man.

Het eerste geval van de Mexicaanse griep was op 19 augustus 2009 in Wit-Rusland.

Het eerste sterfgeval was op 4 november 2009.

Het eerste geval van de Mexicaanse griep was op 6 mei 2009 in Zweden.

Het eerste sterfgeval was op 31 augustus 2009.

Na aanvankelijke verwarring is op 30 april 2009 één geval van daadwerkelijke H1N1-infectie door de Zwitserse overheid bekendgemaakt.
De patiënt overleefde de infectie. Enkele tientallen personen zijn preventief behandeld.
Op 18 juli waren er 220 gevallen, eind juli 462.


</doc>
<doc id="1761109" url="https://nl.wikipedia.org/wiki?curid=1761109" title="Rivierduinen">
Rivierduinen

Rivierduinen is een organisatie voor geestelijke gezondheidszorg in het noorden en midden van de Nederlandse provincie Zuid-Holland. 

Rivierduinen is op 1 januari 2005 ontstaan door een fusie van de Rijngeest Groep en de Robert-Fleury Stichting. 
De organisatie heeft vijf regionale centra, een centrum voor kinder- en jeugdzorg en drie landelijk opererende specialistische centra op het gebied van:


Door de wijzigingen in de zorg is per 2015 de klinische behandeling van persoonlijkheidsstoornissen in het "Centrum Persoonlijkheidsstoornissen Jelgersma" beëindigd.

De raad van bestuur en de concernstaf van de organisatie zijn gevestigd in en om kasteel Endegeest te Oegstgeest. Rivierduinen is de rechtsopvolger van onder andere Langeveld, Centrum voor Psychiatrie, dat tot begin 21e eeuw gevestigd was op de locaties Bavo in Noordwijkerhout en Sancta Maria in Noordwijk.


</doc>
<doc id="1761221" url="https://nl.wikipedia.org/wiki?curid=1761221" title="Laurensziekenhuis">
Laurensziekenhuis

Laurensziekenhuis is een voormalig ziekenhuis aan de Ulvenhoutselaan in het Ginneken in de Nederlandse stad Breda.

Het "Sint-Laurentsgesticht" werd geopend in 1913. Het was toen een instelling voor ouden van dagen en zieken. De dagelijkse leiding was in handen van de Liefdezusters van de Heilige Carolus Borromeus uit Maastricht. In 1958 kreeg het een medische staf. Na de gemeentelijke annexatie van 1942 fuseerde het met het regionale "Amphia Ziekenhuis Breda" en ging daarna "Sint-Laurentsziekenhuis" heten. In 1962 werd het verbouwd tot een modern ziekenhuis.

Het Laurensziekenhuis was een schenking van Jacoba de Grez-Mahie die met haar man in Villa Valkrust woonde tegenover het ziekenhuis.

In 1985 fuseerde het Laurensziekenhuis met het "Diaconessenziekenhuis" tot "Interconfesssioneel ziekenhuis De Baronie" met de locaties aan de Ulvenhoutselaan en de Langendijk, die na 14 jaar fuseerden tot het huidige Amphia Ziekenhuis. Het Laurensziekenhuis bleef tot 1 november 1993 in gebruik.

Tegenwoordig is nog het hoofdgebouw en de Laurenskapel overgebleven en zijn er woningen gebouwd in het Laurenspark. De Stichting De Grez-Mahie blijft zich inzetten voor het voortbestaan van het voormalige Sint-Laurensgesticht, de kapel en Villa Valkrust.

In 1953 waren de eerste artsen onder meer:

Achter het ziekenhuis was een eigen kapel voor personeel en patiënten. De buitenkant van de kapel is bewaard gebleven, ook daarin zijn woningen in gemaakt. Van het interieur zijn alleen nog een kist en drie gebrandschilderde ramen over.



</doc>
<doc id="1761456" url="https://nl.wikipedia.org/wiki?curid=1761456" title="Auto-erotisch ongeval">
Auto-erotisch ongeval

Een auto-erotisch ongeval is een ongeval waarbij iemand letsel, soms zelfs dodelijk letsel, oploopt door solitaire seksuele activiteiten. 

Hoewel het ook denkbaar is dat iemand overlijdt door gezamenlijke erotische activiteiten komt dit minder voor, omdat twee mensen samen zich eerder aan bepaalde grenzen houden en dat een bepaalde erotische activiteit juist in afzondering beoefend wordt omdat men zich voor de seksuele voorkeur schaamt tegenover andere mensen, inclusief de eigen partner. Bovendien is er niemand aanwezig om te helpen als het fout gaat wanneer men de seksuele activiteit alleen uitvoert. Dit wordt verergerd doordat men niet betrapt wil worden en de deur op slot doet, waardoor eventuele hulp moeilijker kan arriveren. Alcohol en drugs, gecombineerd met de seksuele opwindingsroes, leiden ertoe dat men het eigen welzijn uit het oog verliest.

In de meeste dodelijk aflopende gevallen is de doodsoorzaak verstikking door solitaire wurgseks. De reden is dat solitaire wurgseks vaak plaatsvindt door hangende aan een strop te masturberen. Wanneer men niet meer uit de strop kan komen leidt dit tot de dood door verstikking.

Andere (minder) voorgekomen doodsoorzaken zijn elektrocutie, sepsis en oververhitting. Elektrocutie is een enkele keer gesignaleerd in gevallen waarbij men de tepels of geslachtsdelen wilde stimuleren met (lichte) stroomschokken en de stroomschok toch te zwaar uitviel of (bij stroomstoten op de tepels) het hart ontregelde. Oververhitting is wel eens voorgekomen bij rubberfetishisten, die in een nauwsluitend rubberen pak masturbeerden en dit op een hete zomerdag in een hete (binnen)ruimte deden. Sepsis treedt vaak op door toegebrachte verwondingen rondom de anus, bijvoorbeeld een endeldarmperforatie door een zelf ingebracht scherp voorwerp. Tevens wacht men veelal bij erotisch letsel uit schaamte vaak (te) lang met het zoeken van medische hulp, waardoor complicaties kunnen optreden. Deze complicaties, meestal sepsis, kunnen dodelijk zijn. 

David Carradine en Kristian Digby zijn bekende personen die door een auto-erotisch ongeval om het leven zijn gekomen.

Vaak worden dodelijke auto-erotische ongevallen niet herkend en verward met moord of zelfmoord. Dit kan ook opzettelijk gebeuren omdat de persoon die het slachtoffer vindt wil voorkomen dat de eer van de overledene en diens familie besmeurd raakt. Aanwijzingen dat er sprake is van een auto-erotisch ongeval zijn naaktheid (niet in alle gevallen) van het slachtoffer, de aanwezigheid van pornografisch beeldmateriaal, de afwezigheid van sporen van een gevecht, en de afwezigheid van een afscheidsbrief.




</doc>
<doc id="1761629" url="https://nl.wikipedia.org/wiki?curid=1761629" title="Samuel Alexander Kinnier Wilson">
Samuel Alexander Kinnier Wilson

Samuel Alexander Kinnier Wilson (6 december 1878 - 12 mei 1937) was een Brits neuroloog, die werd geboren in Cedarville (New Jersey) in de Verenigde Staten. Een jaar na de geboorte van Wilson, overleed zijn vader en zijn familie verhuisde naar Edinburgh in Schotland. In 1902 behaalde hij zijn kandidaatstitel aan de Universiteit van Edinburgh; het jaar daarop behaalde hij zijn Bachelor of Science in fysiologie. Daarna ging hij naar Parijs, waar hij studeerde onder Pierre Marie (1853-1940) en Joseph Babinski (1857-1932). In 1905 verhuisde hij naar Londen, waar hij werkte als griffier en patholoog in het National Hospital aan Queens Square. Later werd hij benoemd tot hoogleraar neurologie aan het King's College Hospital.

Wilson specialiseerde zich in de klinische neurologie, en leverde een belangrijke bijdrage aan de studie van epilepsie, narcolepsie, apraxie en spraakstoornissen. Hij beschreef hepatolenticulaire degeneratie in zijn met een gouden medaille beloonde proefschrift van 1912 getiteld "Progressive lenticular degeneration". Hij werd geëerd voor zijn onderzoek van de ziekte, waarna de stoornis bekend werd als de "ziekte van Wilson". In deze verhandeling wordt hij erkend als degene die de term "extrapiramidaal" in neurologie introduceerde.

Wilson publiceerde verschillende invloedrijke werken op het gebied van neurologie, en in 1920 was hij oprichter en redacteur van het "Journal of Neurology and Psychopathology"; dit werd later het "Journal of Neurology, Neurosurgery and Psychiatry". In 1940 werd zijn uit twee delen bestaande werk "Neurology" postuum gepubliceerd. Vlak voor zijn dood hebben Sir Charles Scott Sherrington (1857-1952) en Edgar Douglas Adrian (de latere Lord Adrian van Cambridge, 1889-1977) geijverd Wilson te benoemen tot Fellow van de Royal Society.



</doc>
<doc id="1762444" url="https://nl.wikipedia.org/wiki?curid=1762444" title="Bethlehemkliniek">
Bethlehemkliniek

De Bethlehemkliniek was een rooms-katholieke kraamkliniek van 1923 tot 1965 aan de Prinsessegracht 8 in Den Haag. Het lag op de hoek van de Casuariestraat, waar nu de achteringang is van het ministerie van Financiën. Het gebouw werd ontworpen door architect F.A.W. van der Togt.

Het Paleis van Justitie dat zijn zetel had in een voormalig paleisje van Prins Frederik uit 1827, dat in 1900 door het Rijk was aangekocht, en dat naast de kliniek stond, op de hoek van het Korte Voorhout, werd vernield door het bombardement op het Bezuidenhout in 1945.

In de jaren vijftig ontstond het plan het gebouw van de kliniek te verkopen en slopen, zodat er voldoende ruimte zou vrijkomen om een nieuw ministerie te bouwen voor zowel justitie als financiën. De plannen stuitten op allerlei problemen, die niet snel opgelost werden. De minister van Financiën Hendrik Jan Hofstra van kabinet-Drees III, ging in 1954 akkoord eventueel nog twee jaar te wachten met de bouw van een nieuw ministerie totdat er een oplossing werd gevonden voor de kliniek.

Uiteindelijk werd het gebouw in de jaren zeventig opgeleverd en was alleen bestemd voor het ministerie van Financiën. Het achter de kliniek gelegen Huis van Bewaring werd in 1972 gesloten en gesloopt en in het bouwproject opgenomen.

In 1965 werden er nog kinderen geboren in de Bethlehemkliniek. Na de sluiting werden de klanten doorverwezen naar het Bethlehemziekenhuis.


In 1940 was er een baby waar twee moeders aanspraak op maakten. De vermoedelijke verwisseling had tijdens een luchtalarm plaatsgevonden in 1940, toen personeel en patiënten van de kraamafdeling naar de schuilkelder vluchtten. De voogdijkwestie werd behandeld door de president van de Haagse Rechtbank, Mr. A.S. Rueb die de baby toewees aan de familie Steinmetz.



</doc>
<doc id="1762768" url="https://nl.wikipedia.org/wiki?curid=1762768" title="2,4-xylenol">
2,4-xylenol

2,4-xylenol is een organische verbinding met als brutoformule CHO. De stof komt voor als een gele tot bruine vloeistof of als kleurloze kristallen en is zeer slecht oplosbaar in water. 2,4-xylenol wordt voornamelijk gebruikt als organisch oplosmiddel en als fungicide.

Chemisch gezien is 2,4-xylenol een fenolderivaat, waarbij twee waterstofatomen aan de benzeenring vervangen zijn door methylgroepen. Het is één van de 6 mogelijke structuurisomeren van xylenol.

De stof ontleedt bij verbranding, met vorming van giftige gassen en irriterende dampen. 2,4-xylenol reageert met zuuranhydrides, zuurhalogeniden, basen en oxiderende stoffen. De stof is toxisch voor de mens (mogelijk kankerverwekkend) en voor aquatische organismen.

De stof is corrosief voor de ogen, de huid en de luchtwegen. Inademing van een aerosol van dit product kan longoedeem veroorzaken.




</doc>
<doc id="1763463" url="https://nl.wikipedia.org/wiki?curid=1763463" title="1,3-propiolacton">
1,3-propiolacton

1,3-propiolacton is een lacton met een vierledige ring, en wordt daarom ook β-propiolacton genoemd, of kortweg propiolacton. Het is een kleurloze vloeistof met een scherpe geur. Het is goed oplosbaar in water en volledig mengbaar met vele organische oplosmiddelen waaronder alcoholen, di-ethylether, chloroform en aceton.

Propiolacton wordt gevormd door de cycloadditiereactie van ethenon en formaldehyde, met als katalysator zinkchloride, aluminiumchloride of beide:

Propiolacton werd vroeger veel gebruikt voor de productie van acrylzuur en acrylaten, maar in deze toepassing is het vervangen door goedkopere en efficiëntere methoden. Acrylzuur kan men bekomen door β-propiolacton te polymeriseren en het polymeer daarna te depolymeriseren via pyrolyse op hoge temperatuur.

Het werd ook gebruikt als desinfecterend middel, om o.a. melk, vaccins, chirurgische instrumenten, bloedplasma enz. te steriliseren. Het gebruik van propiolacton in voeding of medische procedures behoort inmiddels ook tot het verleden, maar voor het steriliseren van vaccins wordt het nog wel gebruikt. Propiolacton inactiveert de virussen die nog in het vaccin aanwezig zouden zijn. Men gebruikt hiervoor een verdunde oplossing van propiolacton in water, en omdat propiolacton na enige tijd hydrolyseert tot de niet-actieve verbinding 3-hydroxypropionzuur blijft er geen kankerverwekkend propiolacton over en is er geen blootstelling van patiënten mogelijk aan de stof.

De stof wordt ook gebruikt als intermediaire stof in organische syntheses. Het is een erg reactieve stof, vanwege de ringspanning in de vierledige lactonring.

Van 1,3-propiolacton is aangetoond dat het kankerverwekkend is bij proefdieren, maar de relevantie daarvan voor mensen is niet bekend. Het IARC heeft de stof ingedeeld in carcinogene groep 2B (mogelijk kankerverwekkend voor mensen).

De stof is irriterend voor de ogen en de huid, en heeft een desinfecterende werking.

In water hydrolyseert de stof langzaam tot 3-hydroxypropionzuur:

De stof kan polymeriseren als ze wordt verhit, met gevaar voor brand of explosie.



</doc>
<doc id="1763695" url="https://nl.wikipedia.org/wiki?curid=1763695" title="Azijnmoeder">
Azijnmoeder

De azijnmoeder (ook wel azijnzwam) is een geleiachtige en slierten vormende kolonie azijnzuurbacteriën (Acetobacteraceae), die kan ontstaan wanneer wijn of andere licht alcoholische dranken langere tijd open staan. De kolonie fermenteert (vergist) alcohol door middel van zuurstof uit de lucht tot azijnzuur.

In de traditionele azijnbereiding werd en wordt de azijnmoeder gebruikt om een alcoholhoudende drank te „enten“ en zodoende het ontstaan van azijn te bespoedigen. Bij het maken van azijn moet er op gelet worden dat deze mogelijk licht gezwaveld kan zijn. Zodra de azijnmoeder is ontstaan moet deze ondergemengd worden in de vloeistof omdat deze anders de zuurstoftoevoer belemmert en daarmee zelf voortijdig de fermentatie stopt. 
Gedurende de fermentatie produceren de azijnzuurbacteriën als tussenstap o. a. ook Aceetaldehyde, zodat niet volledig gefermenteerde azijn een onaangename bijtende geur kan hebben.

Azijnmoeder ontstaat soms spontaan in commerciële wijnazijn wanneer deze niet volledig gerijpt is. Ondanks het onsmakelijke beeld is de azijnmoeder volkomen onschadelijk en kan probleemloos genuttigd worden.



</doc>
<doc id="1763928" url="https://nl.wikipedia.org/wiki?curid=1763928" title="Dibenzo(a,h)antraceen">
Dibenzo(a,h)antraceen

Dibenzo(a,h)antraceen is een pentacyclische aromatische organische verbinding met als brutoformule CH. De stof komt voor als een kleurloos tot lichtgeel kristallijn poeder, dat onoplosbaar is in water. Ze wordt in kleine hoeveelheden aangetroffen in steenkoolteer.

Structureel is de molecule vergelijkbaar met pentaceen. Het verschil is dat de gekoppelde benzeenringen nu niet lineair gestructureerd zijn, zoals bij pentaceen wel het geval is.

Dibenzo(a,h)antraceen reageert hevig met sterk oxiderende stoffen en is brandbaar.

De stof is irriterend voor de huid en kan ontstekingen of gevoeligheid veroorzaken. Ze is mogelijk carcinogeen voor de mens.



</doc>
<doc id="1764328" url="https://nl.wikipedia.org/wiki?curid=1764328" title="George Claridge Druce">
George Claridge Druce

George Claridge Druce (Potterspury, 23 mei 1850 – Oxford, 29 februari 1932) was een Brits botanicus en burgemeester van Oxford.

G. Claridge Druce was de buitenechtelijke zoon van Jane Druce. Hij ging naar school in Yardley Gobion. Op zijn 16e ging hij in de leer bij P. Jeyes & Co., een farmaceutisch bedrijf in Northampton. In 1872 legde hij het examen af om zelf farmaceut te worden. Zijn voornaamste interesse was botanie. In 1876 was hij betrokken bij de oprichting van de Northampton Natural History Society.

In juni 1879 verhuisde Druce naar Oxford, alwaar hij zijn eigen drogisterij opzette; Druce & Co. Deze bleef hij runnen tot aan zijn dood. Hij was een van de eerste mensen in Oxford die over een telefoon beschikte.

In 1880 hielp Drucebij de oprichting van de Ashmolean Natural History Society of Oxfordshire. In 1901 liet hij deze fuseren met de Oxfordshire Natural History Society. In 1886 publiceerde Druce "The Flora of Oxfordshire", in 1887 "The Flora of Berkshire" en in 1926 "The Flora of Buckinghamshire". Hij was een van de weinigen die een floraboek schreef voor meer dan een graafschap.

In 1889 kreeg Druce van de Universiteit van Oxford een Master of Arts. In 1895 werd hij veldconservator voor het botaniedepartement van deze universiteit.

Claridge Druce diende van 1892 tot aan zijn dood in de stadsraad van Oxford, en was voorzitter van het comité voor volksgezondheid. Van 1896 tot 1897 was hij sheriff van Oxford. Van 1900 tot 1901 was hij burgemeester.

Bruce was een lid van de Royal Society en vrederechter. Hij stierf op 82-jarige leeftijd.



</doc>
<doc id="1764390" url="https://nl.wikipedia.org/wiki?curid=1764390" title="Vinflunine">
Vinflunine

Vinflunine (INN) is een geneesmiddel voor de behandeling van kanker van het urinewegstelsel, meer specifiek gevorderd of gemetastaseerd overgangscelcarcinoom van het urotheel. Vinflunine wordt voorgeschreven als behandeling met platinabevattende geneesmiddelen niet volstaat of niet mogelijk is.

Vinflunine is een semisynthetisch, gefluoreerd vinca-alkaloïde, ontwikkeld door professor Jean-Claude Jacquesy aan de universiteit van Poitiers en verder tot het geneesmiddel "Javlor" door het farmaceutisch bedrijf Pierre Fabre Médicament. Vinca-alkaloïden hechten zich aan het eiwit tubuline in kankercellen, waardoor ze de mitose (celdeling) blokkeren, wat uiteindelijk leidt tot apoptose van de cellen. Vinflunine bleek hiervoor in klinische proeven effectiever dan de bestaande vinca-alkaloïden vinblastine of vinorelbine.

"Javlor" is een geconcentreerde oplossing voor intraveneuze infusie en bevat het ditartraat van de actieve stof vinflunine. De Europese Commissie heeft op 21 september 2009 een vergunning verleend aan Pierre Fabre Médicament om "Javlor" in de Europese Unie op de markt te brengen.

Vinflunine wordt ook getest voor de behandeling van gevorderde borstkanker en niet-kleincellig longcarcinoom.


</doc>
<doc id="1764558" url="https://nl.wikipedia.org/wiki?curid=1764558" title="Recessie (tandheelkunde)">
Recessie (tandheelkunde)

Recessie (gevoelige tandhalzen) is gekenmerkt door teruggetrokken tandvlees dat onder andere veroorzaakt wordt door ophoping van tandplaque en tandsteen. Hierdoor raakt het tandvlees geïrriteerd en trekt het zich terug. De tandhals komt daardoor bloot te liggen en is vatbaar voor slijtage en pijnprikkels. Dit leidt tot overgevoeligheid. De pijn ontstaat doordat er in de tandhals kleine kanaaltjes aanwezig zijn die in verbinding staan met de zenuw. Deze kanaaltjes geven de pijnprikkel door aan de grote zenuw.

Ook door verkeerd poetsen en een te harde tandenborstel kan het tandvlees zich terugtrekken waardoor het glazuur afslijt.

Vaak brengt de mondhygiëniste een lak met verhoogd fluoridegehalte aan, waardoor de kleine kanalen in de tandhals afgesloten worden. Hierdoor worden de pijnprikkels verminderd. Ook kan een witte kunststof harsvulling geplaatst worden, zodat de hals wordt voorzien van een beschermende laag.


</doc>
<doc id="1764773" url="https://nl.wikipedia.org/wiki?curid=1764773" title="Dichloorisopropylether">
Dichloorisopropylether

Dichloorisopropylether is een organische verbinding met als brutoformule CHClO. De stof komt voor als een kleurloze tot bruine viskeuze vloeistof, die zeer slecht oplosbaar is in water. Het wordt voornamelijk gebruikt als organisch oplosmiddel. Dichloorisopropylether wordt in grote hoeveelheden gevormd bij een aantal organische syntheses, waarin propeenoxide of propyleenglycol zijn betrokken.

De stof kan, bij blootstelling aan lucht, snel oxideren en ontplofbare peroxiden vormen. Ze reageert met halogenen, sterke zuren en sterk oxiderende stoffen. De stof ontleedt bij verbranding, met vorming van toxische dampen. Structureel is de verbinding verwant aan 2,2'-dichloorethylether en in iets mindere mate aan mosterdgas.

Er is reeds veel onderzoek verricht naar de eventuele carcinogeniciteit (kankerverwekkendheid) van de verbinding voor de mens. Er is onder meer aangetoond dat het technische product mogelijk kankerverwekkend is. Bij proeven op muizen (orale toediening) werden bij mannelijke muizen lever- en longtumoren aangetroffen en bij vrouwelijke alleen longtumoren.



</doc>
<doc id="1764873" url="https://nl.wikipedia.org/wiki?curid=1764873" title="Influenza A (H1N1) in Noord-Amerika">
Influenza A (H1N1) in Noord-Amerika

Dit artikel beschrijft de Mexicaanse griep in Noord-Amerika.

Het eerste besmetgeval in Antigua en Barbuda was op 19 juni 2009.

Het eerste besmettingsgeval in de Bahama's was op 31 mei 2009.

Het eerste sterfgeval was op 19 september 2009.

Het eerste besmettingsgeval in Barbados was op 3 juni 2009.

Het eerste sterfgeval was op 30 september 2009.

Het eerste besmetgeval in Belize was op 7 juli 2009.

Het eerste besmettingsgeval werd bevestigd op 27 april 2009.

In Canada zijn negentien gevallen van varkensgriep bevestigd; twee in Alberta, vier in Nova Scotia, zes in Brits-Columbia en zeven in Ontario. In de provincie Alberta is deze griepvariant tevens aangetroffen bij een kudde varkens.

Het eerste sterfgeval was op 7 mei 2009.

In de Canadese provincie Alberta is een vrouw aan Influenza A (H1N1) overleden. Dat hebben de gezondheidsautoriteiten in de westelijke provincie vrijdag laten weten. De vrouw is rond 35 jaar oud en had recentelijk geen bezoek aan Mexico gebracht.

Het eerste besmettingsgeval in Costa Rica was op 2 mei 2009.

Het eerste sterfgeval was op 9 mei 2009.

Cuba maakte op 29 april bekend voor minstens 48 uur geen vluchten van en naar Mexico toe te staan.

Het eerste besmettingsgeval in Cuba was op 12 mei 2009.

Het eerste sterfgeval was op 10 oktober 2009.

Het eerste besmetgeval in Dominica was op 8 juni 2009.

Het eerste besmettingsgeval in de Dominicaanse Republiek was op 27 mei 2009.

Het eerste sterfgeval was op 5 juni 2009.

Het eerste besmettingsgeval in El Salvador was op 4 mei 2009.

Het eerste sterfgeval was op 3 juli 2009.

Het eerste besmetgeval in Guadeloupe was op 6 juli 2009.

Het eerste sterfgeval was op 22 oktober 2009.

Het eerste besmetgeval in Martinique was op 7 juni 2009.

Het eerste sterfgeval was op 18 september 2009.

Het eerste besmetgeval in Saint-Barthélemy was op 1 oktober 2009.

Het eerste besmetgeval in Sint-Maarten was op 6 juli 2009.

Het eerste besmettingsgeval in Grenada was op 24 juli 2009.

Het eerste besmettingsgeval in Guatemala was op 5 mei 2009.

Het eerste sterfgeval was op 10 juni 2009.

Het eerste besmetgeval in Haïti was op 14 juli 2009.

Het eerste besmettingsgeval in Honduras was op 22 mei 2009.

Het eerste sterfgeval was op 22 juni 2009.

Het eerste besmettingsgeval in Jamaica was op 3 juni 2009.

Het eerste sterfgeval was op 6 juli 2009.

De epidemie begon in Mexico. Het eerste besmettingsgeval werd bevestigd op 17 maart 2009. Volgens minister van gezondheid José Ángel Córdova zijn er 1204 besmettingen en 42 overlijdensgevallen bevestigd. Doden zijn gevallen in Mexico-Stad, Mexico, Oaxaca, Tlaxcala, Puebla, Zacatecas, Guanajuato en Aguascalientes. Er zijn iets meer vrouwen dan mannen overleden. Op Baja California Sur na zijn er in alle 31 staten griepgevallen gemeld.

Het eerste sterfgeval was op 12 april 2009.

Op 24 april 2009 besloten de overheden van Mexico-Stad en de staat Mexico tot het sluiten van scholen, musea, bibliotheken, theaters en andere openbare gebouwen om de verdere verspreiding van het virus tegen te gaan. Een dag later werd bekend dat de scholen in Mexico-Stad en de staten Mexico en San Luis Potosí in ieder geval tot 6 mei gesloten zouden blijven.

Op 25 april riep president Felipe Calderón de noodtoestand uit. De inwoners van de hoofdstad is aanbevolen elk lichamelijk contact, waaronder handenschudden en zoenen te vermijden, mondkapjes te dragen en niet in grote groepen samen te komen. Zwangere vrouwen is aangeraden thuis te blijven. In vliegvelden en busterminals in het hele land worden passagiers gecontroleerd op varkensgriep. Alle niet-urgente rechtszaken in Mexico-Stad zijn voorlopig opgeschort. De Katholieke Kerk heeft alle missen voorlopig opgeschort en voetbalwedstrijden worden zonder publiek gespeeld. Restaurants mogen uitsluitend nog meeneemmaaltijden verzorgen. De meeste partijen hebben de campagne voor de verkiezingen op 5 juli voorlopig opgeschort, hoewel een aantal kandidaten van de gelegenheid gebruikmaken en mondkapjes en thermometers uitdelen als verkiezingsmateriaal.

Op 27 april besloot de Mexicaanse minister van onderwijs dat de scholen in het hele land tot 6 mei gesloten zullen blijven. Burgemeester van Mexico-Stad Marcelo Ebrard verklaarde indien het aantal nieuwe besmettingen niet afneemt desnoods het hele openbaar vervoersysteem van de stad stil te zullen leggen. Op 28 april verklaarde minister Córdova dat het aantal nieuwe besmettingen aan het afnemen is.

President Calderón riep de Mexicanen op 29 april op van 1 april tot 5 mei zo veel mogelijk binnen te blijven en schortte voor die periode alle niet-essentiële overheidsdiensten op. Transportfaciliteiten, waaronder vliegvelden, havens en busstations, zullen echter openblijven. Vanaf 7 mei kwam het openbare leven langzaam weer op gang, maar de autoriteiten hebben aangekondigd nog niet alle maatregelen op te schorten en waakzaam te blijven.

Het Mexicaans planbureau schat dat de epidemie een teruggang van een half procent van Mexico's bruto nationaal product zal betekenen. Het Internationaal Monetair Fonds heeft Mexico een noodlening van 25 miljoen dollar toegekend.

Een van de personen die in Mexico-Stad met griepverschijnselen in het ziekenhuis is opgenomen is de politicus Manuel Camacho, in het verleden burgemeester van Mexico-Stad en minister van buitenlandse zaken. Na zes dagen in het ziekenhuis te hebben gelegen werd hij op 29 april genezen verklaard en ontslagen.

Op 25 mei maakte de deelstaat Veracruz bekend een standbeeld te willen oprichten voor 'Patiënt nul', de 4-jarige Edgar Hernández, die als het eerste slachtoffer van het virus wordt gezien. De hoop is dat het beeld het toerisme zal stimuleren.

Het eerste besmetgeval in Aruba was op 3 juli 2009.

Het eerste besmetgeval in de Nederlandse Antillen was op 17 juni 2009.

Het eerste besmettingsgeval in Nicaragua was op 4 mei 2009.

Het eerste sterfgeval was op 12 augustus 2009.

Het eerste besmettingsgeval in Panama was op 8 mei 2009.

Het eerste sterfgeval was op 19 juli 2009.

Het eerste besmetgeval in Saint Lucia was op 30 juni 2009.

Het eerste besmetgeval in Saint Vincent en de Grenadines was op 2 juli 2009.

Het eerste besmetgeval in Trinidad en Tobago was op 4 juni 2009.

Het eerste sterfgeval was op 14 oktober 2009.

Het eerste besmettingsgeval in Anguilla was op 5 augustus 2009.

Het eerste besmettingsgeval in Bermuda was op 2 juni 2009.

Het eerste besmetgeval in de Britse Maagdeneilanden was op 11 juni 2009.

Het eerste besmetgeval in de Kaaimaneilanden was op 5 juni 2009.

Het eerste sterfgeval was op 24 juli 2009.

Het eerste besmettingsgeval in de Turks- en Caicoseilanden was op 23 juli 2009.

Het eerste besmettingsgeval in de Verenigde Staten werd bevestigd op 28 maart 2009.

Op 29 april 2009 werd door het CDC het eerste overlijdensgeval in de VS als gevolg van de varkensgriep bekendgemaakt. Een peuter, van 23 maanden, uit de staat Texas is het eerste slachtoffer van de griep buiten Mexico. Later bleek dat de overleden peuter uit Mexico afkomstig was. De ouders waren naar de Verenigde Staten gekomen voor de behandeling van het virus.

Op zondag 26 april 2009 maakte de Amerikaanse minister Janet Napolitano bekend dat in de VS de noodtoestand voor de gezondheidszorg wordt uitgeroepen. Ze noemde deze stap een "standaardmaatregel". Verschillende scholen werden voor minstens enkele dagen gesloten. In verschillende steden werden openbare gelegenheden gesloten en in de Texaanse stad Cibolo besloot de burgemeester de stadsparken te sluiten. President Obama vond dat de varkensgriep "reden is voor bezorgdheid, maar niet voor paniek." Op 28 april vroeg Obama het Amerikaans Congres om 1,5 miljard dollar voor de bestrijding van de varkensgriep, onder andere voor medicijnen.

Het eerste besmetgeval in de Amerikaanse Maagdeneilanden was op 17 juni 2009.

Het eerste sterfgeval was op 3 september 2009.

Het eerste besmettingsgeval in Puerto Rico was op 26 mei 2009.

Het eerste sterfgeval was op 7 juli 2009.


</doc>
<doc id="1765476" url="https://nl.wikipedia.org/wiki?curid=1765476" title="George Ritchie">
George Ritchie

George G. Ritchie (Richmond, 25 september 1923 – Irvington 29 oktober 2007) was een Amerikaans soldaat en later psychiater. Hij is vooral bekend geworden om zijn gedetailleerde getuigenissen over zijn bijna-doodervaring. Het is deze ervaring geweest die de Amerikaanse psycholoog Raymond Moody ertoe aanzette een onderzoek te starten naar bijna-doodervaringen (een term die door hem als eerste werd gebruikt). Moody's boek hierover ("Life after Life", 1975) was het eerste voor een groot publiek bestemde boek over dit onderwerp. Het geval van George Ritchie wordt dan ook beschouwd als het eerste uitgebreid beschreven en onderzochte geval van een bijna-doodervaring.

George Ritchie ging in september 1943 als student voor het eerst van huis weg; hij vertrok naar Camp Barkeley waar hij de basisopleiding volgde. Door de kou vatte hij koorts die meerdere dagen aanhield. Na enkele benauwde dagen van klinische dood overleed hij aan een dubbele longontsteking; zowel zijn hart als zijn pols waren niet meer te voelen en de dokter verklaarde hem dood. Een verpleger was erg geschokt en vroeg de dokter om Ritchie een adrenaline-injectie te geven, wat in die tijd ongebruikelijk was. De dokter deed dit echter wel, waarop Ritchie, na negen minuten 'dood' te zijn geweest, weer tot leven kwam.

In die negen minuten had Ritchie een hele ervaring gehad, waarin hij uit zijn lichaam getreden was. Hij vertelde later dat hij Jezus ontmoette die hem rondleidde en hem zijn hele leven met zijn tekortkomingen liet zien, tot in de details. Het viel hem zwaar dat hij vervolgens weer op de aarde terugkeerde. Ritchie ontkende dat deze ervaring als ijlen kan worden afgedaan, maar beweerde dat ""deze ervaring de meest reële is geweest die ik ooit heb gehad"". Uitgebreid verslag over zijn ervaringen deed hij later in zijn boek "Return from tomorrow", in het Nederlands verschenen als "Terugkeer uit de dood" en "Een glimp van de hemel". Met dat boek heeft hij het onderwerp 'bijna-doodervaring' weer onder de aandacht gebracht. Onder andere de Nederlandse cardioloog Pim van Lommel heeft naar aanleiding van dit boek een onderzoek ingesteld naar BDE's.

George Ritchie overleed in oktober 2007 na een zwaar sterfbed aan kanker.

Bronnen
Voetnoten


</doc>
<doc id="1765875" url="https://nl.wikipedia.org/wiki?curid=1765875" title="Schapenkamp">
Schapenkamp

De Schapenkamp was een hofje midden in Hilversum dat is opgericht door Gerrit Veen (1797-1863). De bouw van het hofje werd gestart in 1855 en bestond uit 52 woningen in een U-vorm. Het doel was een onderkomen voor weduwen en wezen. Het gemiddelde woonoppervlak bedroeg naar schatting 30 vierkante meter.

Aan de binnenzijde van het hofje werden de gietijzeren ramen voorzien van een lammetje en aan de buitenkant van een schaapje. In het gietijzeren bovenraam van de deur stond "Gerrit Veen Frzn", de datum 1856 en het huisnummer. Ook werden gietijzeren plaquettes geplaatst die geflankeerd werden door 2 gietijzeren beeldjes, voorstellende een herder en een herderin.

Uitzonderlijk was dat voor de bouw overheidssteun is verkregen in de vorm van vrijstelling van belasting voor 2 jaar.

Hilversum was vanaf de 18e eeuw een dorp waar velen zich bezighielden met het spinnen en verweven tot diverse producten. Deze werden binnenshuis op kleine schaal gefabriceerd. De Hilversummer Gerrit Veen brak deze gewoonte en begon rond 1848 naast zijn woning een grote ruimte te bouwen, plaatste daarin weefgetouwen en huurde wevers in en ging daarna op zoek naar afzetmarkten. Het begin van het fabrieksmatig ondernemen.

Gerrit Veen was hiermee succesvol en als een gelovig en bewogen sociaal mens wilde hij iets terug doen voor de gemeenschap. Daarom kocht hij rond 1855 van Hilversum een stuk grond, vanouds “De Schapenkamp” geheten. Hier is het Schapenkamp gesticht.

In 1866 is het hofje overgedragen aan het armbestuur van de Katholieke St. Vitus parochie. Het hofje kreeg toen een slechte naam omdat men er hele gezinnen in onderbracht en de huisjes daar niet voor geschikt en bedoeld waren.

In 1939 moest een onderdoorgang van het spoor gemaakt worden, De Beatrixtunnel. Voor de toegankelijkheid lag het Hofje in de weg en is door de Gemeente van het armbestuur gekocht. Met de opbrengst is toen naast de St. Josephkerk een nieuw hofje gebouwd van 21 woningen onder de naam “Veenshof”. Het Veenshof bestaat nog steeds.

Schapenkamp is tegenwoordig de straatnaam van de binnenring tussen de Langestraat en de Stationsstraat.


</doc>
<doc id="1766808" url="https://nl.wikipedia.org/wiki?curid=1766808" title="Neuriet">
Neuriet

Een neuriet is een uitloper van het perikaryon van een zenuwcel (neuron). Dit kan een axon of dendriet zijn. De term neuriet wordt vooral gebruikt voor nog niet volgroeide neuronen – vooral in verband met celkweken – waar het vanwege de nog niet voltooide celdifferentiatie moeilijk is axonen van dendrieten te onderscheiden.

Neurieten bevatten vaak bundels van microtubuli waarvan de groei door de zenuwgroeifactor wordt gestimuleerd, en de tau-eiwitten MAP1 en MAP2.

Het neuraal celadhesie-molecuul N-CAM in combinatie met een ander N-CAM molecuul en een fibroblast-groeifactorreceptor stimuleert de tyrosine kinase-activiteit van deze receptor. Dit stimuleert op zijn beurt de groei van neurieten.


</doc>
<doc id="1767351" url="https://nl.wikipedia.org/wiki?curid=1767351" title="Lood(II)naftenaat">
Lood(II)naftenaat

Lood(II)naftenaat is een mengsel van loodzouten van nafteenzuur. Vandaar dat de molecuulformule niet nauwkeurig bepaald is. De stof komt voor als een gele halfdoorzichtige pasta, die onoplosbaar is in water.

Lood(II)naftenaat wordt toegevoegd aan oliën en vetten om hun resistentie aan hoge druk te verhogen.

Lood(II)naftenaat vormt bij verbranding giftige dampen, onder andere lood(II)oxide en lood(IV)oxide.

De stof kan effecten hebben op het centraal zenuwstelsel en de nieren. Ze kan schadelijk zijn voor de voortplanting bij de mens.



</doc>
<doc id="1767356" url="https://nl.wikipedia.org/wiki?curid=1767356" title="Pioneer neuron">
Pioneer neuron

Met een pioneer neuron ("pionierneuron") wordt een bepaald type zenuwcel (neuron) bedoeld, dat tijdens de allereerste fasen van de ontwikkeling van de hersenschors, het verloop van de neuro-ontwikkeling beïnvloedt door de pathway van de volgende golf neuronen aan te sturen. Deze neuronen worden gevormd op de buitenwand van de embryonale hersenschors. Vermoed wordt dat ze zogeheten "pionieraxonen" uitsturen, waarlangs de volgende axonen zich eveneens op het gewenste doel richten.

Pioneer neurons zijn vermoedelijk de eerste golf zenuwcellen die in de cortex cerebri ontstaan. Ze worden bijvoorbeeld gevormd in de preplaat, waarna ze in de marginale zone van de hersenschors belanden. Pioneer neurons in de embryo's van ratten vertonen een sterke immunoreactiviteit voor calbindine en calretinine en zijn relatief groot. 

Pioneer neurons zijn reelinegen-negatief. Hierdoor onderscheiden ze zich van cajal-retziuscellen, die eveneens zeer vroeg ontstaan en waar ze ook voor de rest veel overeenkomsten mee vertonen. Beide celtypen worden tijdens de eerste fase van de neuro-ontwikkeling aangetroffen in de marginale zone van de cortex cerebri. 

Bij veel organismen zijn pioneer neurons rond de geboorte verdwenen. Bij sprinkhanen ondergaan al deze cellen voor de geboorte van het organisme of kort erna apoptose omdat ze hun functie verloren hebben. Bij ratten zijn deze cellen uitsluitend aanwezig in de prenatale fase. Bij sommige ongewervelde dieren zoals de drosophila worden pioneer neurons die geen apoptose ondergaan omgezet in cellen die elders in het lichaam bijdragen aan de aanmaak van insuline.



</doc>
<doc id="1767488" url="https://nl.wikipedia.org/wiki?curid=1767488" title="Depolarisatie (biologie)">
Depolarisatie (biologie)

Met depolarisatie bedoelt men in de biologie een verandering in de membraanpotentiaal van een cel waardoor deze potentiaal meer positief dan wel minder negatief wordt. Indien de depolarisatie hoog genoeg is, kan dit in zenuwcellen en bepaalde andere celtypen leiden tot een actiepotentiaal. Het tegenovergestelde van depolarisatie is hyperpolarisatie.

Indien, bijvoorbeeld, een cel een rustpotentiaal heeft van -70 mV en de membraanpotentiaal vervolgens -50 mV wordt, is de cel gedepolariseerd. Depolarisatie wordt vaak veroorzaakt door een influx van kationen, zoals natriumionen via natriumkanalen of calciumionen via calciumkanalen. Anderzijds wordt depolarisatie afgeremd door de efflux van kaliumionen via kaliumkanalen, of de influx van chloride-anionen door chloridekanalen. Indien een cel in rust een K+ of Cl– stroom heeft, zal het remmen van deze stromen ook leiden tot depolarisatie. 
Aangezien depolarisatie een verandering in de membraanspanning inhoudt, wordt het verschijnsel in de elektrofysiologie gemeten aan de hand van current-clamp technieken (hierbij wordt de spanning gemeten bij een gegeven stroom). Wanneer men meet bij constante membraanpotentiaal ("voltage clamp") zijn de membraanstromen die depolarisatie teweegbrengen een vergroting van de ingaande stroom, dan wel een verkleining van de uitgaande stroom.

Bepaalde medicijnen die bekendstaan als depolarisatie blocking agents, remmen de depolarisatie doordat ze de bijbehorende kanalen blokkeren of de K+ kanalen openen. De nicotinische agonisten suxamethonium en decamethonium zijn voorbeelden van zulke medicijnen.


</doc>
<doc id="1767583" url="https://nl.wikipedia.org/wiki?curid=1767583" title="Hyperpolarisatie (biologie)">
Hyperpolarisatie (biologie)

Met hyperpolarisatie wordt in de biologie een verandering in de membraanpotentiaal van een cel bedoeld waarbij de potentiaal negatiever wordt. Hyperpolarisatie is het tegenovergestelde van depolarisatie. 

Hyperpolarisatie wordt vaak veroorzaakt door een efflux van kalium-ionen door kaliumkanalen of een influx van chloride-anionen door chloridekanalen. Anderzijds wordt hyperpolarisatie afgeremd door kationen zoals natrium-ionen door een natriumkanaal of kalium-ionen door een kaliumkanaal. Indien een cel in rust stromen van natrium- of kaliumionen bevat, zal inhibitie van deze ionstromen ook leiden tot hyperpolarisatie.

Aangezien hyperpolarisatie een verandering in de membraanspanning inhoudt, wordt het verschijnsel in de elektrofysiologie gemeten aan de hand van current-clamp technieken. Wanneer men aan de hand van "voltage clamp"-metingen meet bij constante membraanpotentiaal, zijn de membraanstromen die depolarisatie teweegbrengen een vergroting van de ingaande stroom, dan wel een verkleining van de uitgaande stroom. 



</doc>
<doc id="1767721" url="https://nl.wikipedia.org/wiki?curid=1767721" title="Neet">
Neet

Een neet is het ei van een (op de mens) parasiterende luis, zoals van de hoofdluis of de schaamluis. Neten zijn zeer klein en met het blote oog nauwelijks te zien. Bij het bestrijden van luizen zijn de neten vaak het lastigst te verwijderen. De eitjes van luizen worden met een kitstof vastgeplakt aan de haarschacht dicht bij de hoofdhuid. Deze kitstof is niet in water oplosbaar en is ook met zeep of shampoo niet te verwijderen.

Een neet bestaat uit een tonvormig ei met bovenaan een klepje of operculum, waaruit de nimf kruipt als de embryonale ontwikkeling is voltooid.


</doc>
<doc id="1767724" url="https://nl.wikipedia.org/wiki?curid=1767724" title="Influenza A (H1N1) in Azië">
Influenza A (H1N1) in Azië

Dit artikel beschrijft de Mexicaanse griep in Azië.

Het eerste besmetgeval in Afghanistan was op 8 juli 2009.

Het eerste sterfgeval was op 29 oktober 2009.

Het eerste besmetgeval in Azerbeidzjan was op 30 juli 2009.

Het eerste besmetgeval in Bahrein was op 25 mei 2009.

Het eerste sterfgeval was op 31 augustus 2009.

Het eerste besmetgeval in Bangladesh was op 19 juni 2009.

Het eerste sterfgeval was op 29 augustus 2009.

Het eerste besmetgeval in Bhutan was op 23 juli 2009.

Het eerste sterfgeval in Brunei was op 2 juli 2009.

Het eerste besmetgeval in Cambodja was op 24 juni 2009.

Het eerste sterfgeval was op 28 september 2009.

De Chinese regering heeft op maandag 27 april een importverbod ingesteld voor vlees uit Mexico en enkele Amerikaanse staten.

Het eerste besmetgeval was op 10 mei 2009 in China

Op 8 juni was reeds van 108 personen bevestigd dat zij het virus hebben. Op 18 juli waren er 1537 gevallen, eind juli 2.090.

Het eerste sterfgeval was op 6 oktober 2009.

Op 1 mei werden alle circa 200 gasten en 100 personeelsleden van een hotel in het Hongkongse stadsdeel Wan Chai in quarantaine geplaatst. Een Mexicaanse gast van het hotel was besmet met de Influenza A (H1N1). Onder de gasten waren acht Nederlanders en twee Belgen. Op 8 mei waren alle gasten inmiddels weer vrij. Op 18 juli waren er al 1748 gevallen geregistreerd, eind juli waren het er 3.673, waarvan er 1 is overleden.

Het eerste besmetgeval in Macau was op 18 juni 2009.

Het eerste sterfgeval was op 2 september 2009.

Het eerste besmetgeval in Taiwan was op 19 mei 2009.

Het eerste sterfgeval was op 30 juli 2009.

Het eerste besmetgeval in Cyprus was op 30 mei 2009.

Het eerste besmetgeval in de Filipijnen was op 21 mei 2009.

Het eerste sterfgeval was op 22 juni 2009.

Het eerste besmetgeval in Georgië was op 19 juli 2009.

Het eerste besmetgeval in India was op 16 mei 2009.

Het eerste sterfgeval was op 2 augustus 2009.

Het eerste besmetgeval in Indonesië was op 24 juni 2009.

Het eerste sterfgeval was op 26 juli 2009.

Het eerste besmetgeval in Irak was op 24 juni 2009.

Het eerste sterfgeval was op 9 augustus 2009.

Het eerste besmetgeval in Iran was op 22 juni 2009.

Het eerste sterfgeval was op 5 augustus 2009.

De Israëlische adjunct-minister van gezondheid Yakov Litzman maakte op 27 april in een persconferentie bekend dat een tweede mogelijk geval van deze griep was geconstateerd in zijn land. Verder adviseerde Litzman, hoewel niet formeel, om niet naar Mexico te reizen als daar geen noodzaak voor is en zei hij dat Israël de benaming "Influenza A (H1N1)" verkiest boven "varkensgriep", omdat varkens volgens het joodse geloof niet-koosjer zijn.

Een 26-jarige Israëlische student die naar Mexico op reis was geweest is ook besmet. Hij is inmiddels weer volledig hersteld.

Op 18 juli waren er 1.004 gevallen geregistreerd van de influenza A (H1N1), eind juli waren het er 1.520, wat het grootste aantal is in het Midden-Oosten.

Het eerste sterfgeval was op 27 juli 2009.

Het eerste besmetgeval in de Palestijnse Gebieden was op 11 juni 2009.

Het eerste sterfgeval was op 7 augustus 2009.

Op 30 april en 1 mei waren al verdachte gevallen gesignaleerd in Japan, maar in beide gevallen ging het om vals alarm.
Op 8 mei werden de eerste drie gevallen van Influenza A (H1N1) bevestigd: het betrof een docent en twee tieners, die in Canada waren geweest en via Detroit waren teruggekeerd naar Japan. Twee dagen later werd een vierde geval bevestigd, een student die op schoolreis naar Canada was geweest.

Op 17 mei was al van 78 personen bekend dat ze de griep hadden opgelopen, onder wie veel tieners. In veel ziekenhuizen worden speciale klinieken ingericht voor de griep en overheden en kranten proberen met behulp van informatienummers en preventiemaatregelen de bevolking te informeren. Op 8 juni was het aantal bevestigde besmettingen al opgelopen tot boven de 400.

Op 17 juli werden er al 3.663 gevallen gemeld, eind juli waren het er 5.022, maar nog geen doden. Op 15 augustus viel de eerste griepdode in Japan.

Het eerste besmetgeval in Jemen was op 16 juni 2009.

Het eerste sterfgeval was op 18 augustus 2009.

Het eerste besmetgeval in Jordanië was op 16 juni 2009.

Het eerste sterfgeval was op 12 oktober 2009.

Het eerste besmetgeval in Kazachstan was op 23 juli 2009.

Het eerste besmetgeval was op 24 augustus 2009.

Het eerste besmetgeval in Koeweit was op 24 mei 2009.

Het eerste sterfgeval was op 20 augustus 2009.

Het eerste besmetgeval in Laos was op 18 juni 2009.

Het eerste sterfgeval was op 22 juli 2009.

Het eerste besmetgeval in Libanon was op 30 mei 2009.

Het eerste sterfgeval was op 30 juli 2009.

Het eerste besmetgeval in de Maldiven was op 24 juli 2009.

De Maleise minister van volksgezondheid Liow Tiong Lai maakte op 27 april 2009 bekend dat het ministerie Maleisiërs adviseert niet meer te reizen naar Mexico, Canada en enkele Amerikaanse staten, waaronder Texas en Californië. De minister zei dat de ziekenhuizen van Putrajaya en Serdang in geval van besmettingen gebruikt zullen worden voor de quarantaine.

Op 15 mei 2009 is het eerste geval van deze griep in Maleisië vastgesteld. Het betreft een jonge student van 21 jaar die recentelijk uit de Verenigde Staten was teruggekeerd.

Op 18 juli waren er reeds 835 gevallen geregistreerd, eind juli 1.371 waarvan 4 overlijdens. Eind augustus waren er in Maleisië al 72 overlijdens.
Het eerste besmetgeval in Mongolië was op 13 oktober 2009.

Het eerste sterfgeval was op 23 oktober 2009.

Het eerste besmetgeval in Myanmar was op 27 juni 2009.

Het eerste besmetgeval in Nepal was op 29 juni 2009.

Het eerste besmetgeval in Oman was op 17 juni 2009.

Het eerste sterfgeval was op 21 augustus 2009.

Het eerste besmetgeval in Oost-Timor was op 12 augustus 2009.

Het eerste besmetgeval in Pakistan was op 3 augustus 2009.

Het eerste besmetgeval in Qatar was op 16 juni 2009.

Het eerste sterfgeval was op 31 juli 2009.

Het eerste besmetgeval in Saoedi-Arabië was op 3 juni 2009.

Het eerste sterfgeval was op 27 juli 2009.

Het eerste besmetgeval in Singapore was op 27 mei 2009.

Het eerste sterfgeval was op 16 juli 2009.

Het eerste besmetgeval in Sri Lanka was op 16 juni 2009.

Het eerste besmetgeval in Syrië was op 4 juli 2009.

Het eerste sterfgeval was op 26 augustus 2009.

Het eerste besmetgeval in Tadzjikistan was op 4 oktober 2009.

Het eerste besmetgeval in Thailand was op 12 mei 2009.

Het eerste sterfgeval was op 27 juni 2009.

Het eerste besmetgeval in de Verenigde Arabische Emiraten was op 24 mei 2009.

Het eerste sterfgeval was op 20 augustus 2009.

Het eerste besmetgeval in Vietnam was op 31 mei 2009.

Het eerste sterfgeval was op 4 augustus 2009.

Nadat op 2 mei 2009 het eerste geval van Influenza A (H1N1) in Zuid-Korea bevestigd werd, bleek op 5 mei dat er een tweede persoon met de ziekte kampt. Via mens-op-mensoverdracht heeft de eerste patiënt de tweede besmet. Dit was de eerste mens-op-mensbesmetting in Azië. Op 18 juli waren er 448 gevallen, eind juli waren het er 1.399. Op 15 augustus viel de eerste griepdode in Zuid-Korea.


</doc>
<doc id="1767874" url="https://nl.wikipedia.org/wiki?curid=1767874" title="4,6-dinitro-o-cresol">
4,6-dinitro-o-cresol

4,6-dinitro-"o"-cresol of DNOC (afkorting van "dinitro-ortho-cresol") is een extreem toxische organische nitroverbinding met als brutoformule CHNO. De stof komt voor als reukloze gele kristallen, die matig oplosbaar zijn in water.

4,6-dinitro-"o"-cresol werd sedert het eind van de jaren '60 van de 19e eeuw gebruikt voor het verven van textiel. De Münchense professor Wilhelm von Miller ontdekte dat de verbinding gebruikt kon worden voor de plantenbescherming. "Antinonnin", met het kaliumzout van 4,6-dinitro-"o"-cresol, was het eerste industrieel vervaardigd organische insecticide. Het werd in 1892 op de markt gebracht door de Farbenfabriken Friedr. Bayer & Co. in Elberfeld. 4,6-dinitro-"o"-cresol werd gebruikt als werkzame stof in insecticiden, fungiciden, herbiciden en ontbladeringsmiddelen. Andere handelsnamen van commerciële producten waren "Detal, Dinitrol, Elgetol, Lipan, Selinon" en "Effusan". Vanwege de hoge toxiciteit staat 4,6-dinitro-"o"-cresol sedert februari 1999 vermeld op de lijst van door de Europese Unie verboden pesticiden.

De stof ontleedt bij verbranding, met vorming van giftige dampen, waaronder stikstofoxiden. Ze reageert hevig met sterk oxiderende stoffen.

De stof is corrosief voor de ogen en irriterend voor de huid. Na contact met de huid kan er een gele verkleuring optreden. DNOC kan effecten hebben op de snelheid van het metabolisme. Blootstelling aan een te hoge dosis (vanaf 0,2 mg/m³) kan de dood veroorzaken. De stof kan ook via de huid snel worden opgenomen.

4,6-dinitro-"o"-cresol versnelt de oxidatieve stofwisseling en zorgt daarbij voor een te hoge warmte-ontwikkeling in het lichaam.



</doc>
<doc id="1767942" url="https://nl.wikipedia.org/wiki?curid=1767942" title="N,N-dimethyl-p-toluïdine">
N,N-dimethyl-p-toluïdine

"N,N"-dimethyl-"p"-toluïdine is een organische verbinding met als brutoformule CHN. De stof komt voor als een geel-bruine viskeuze vloeistof, die onoplosbaar is in water.

"N,N"-dimethyl-"p"-toluïdine wordt gebruikt als polymerisatie-katalysator bij de productie van polyesters, polyacrylaten en epoxyharsen. Het kan ook worden aangewend als verhardingsmiddel in tandvullingen en lijmen. Verder wordt de stof gebruikt als overgangsstof in fotografische chemicaliën, kleurstoffen en geneesmiddelen.

De stof vormt bij verbranding giftige en corrosieve gassen, waaronder stikstofoxiden. Ze reageert hevig met sterk oxiderende stoffen en tast vele kunststoffen aan.

De stof is corrosief voor de ogen, de huid en de luchtwegen. Ze kan effecten hebben op de rode bloedcellen, met als gevolg de vorming van methemoglobine.



</doc>
<doc id="1768049" url="https://nl.wikipedia.org/wiki?curid=1768049" title="Elektrofysiologie">
Elektrofysiologie

Elektrofysiologie is de studie van de elektrische eigenschappen van cellen en weefsels. Elektrofysiologie houdt zich bezig met het meten van veranderingen in de elektrische spanning of de elektrische stroom op zeer uiteenlopende schaal, variërend van een enkel ionkanaal tot grote organen zoals het hart. Elektrofysiologie wordt vooral toegepast binnen de neurofysiologie, de cardiologie en de spierfysiologie. Binnen de neurofysiologie heeft elektrofysiologie specifiek betrekking op het meten van de elektrische activiteit van zenuwcellen en meer in het bijzonder actiepotentialen.

Er zijn verschillende soorten biologische cellen die gebruikmaken van elektrische stromen voor communicatie. Zenuwcellen bijvoorbeeld doen dit om snel informatie over grote afstanden te kunnen transporteren, en hartspiercellen om de samentrekking van miljarden hartspiercellen te coördineren. Om dit mogelijk te maken slaan deze cellen kalium-ionen op en werken ze natriumionen juist naar buiten. Ze doen dit met gespecialiseerde moleculen, "ionenpompen" genoemd, waarvan zich er honderdduizenden in het membraan van elke cel bevinden. Verder beschikken deze cellen over ionkanalen die doorlaatbaar zijn voor één enkel type ion. Door korte tijd hun natriumkanalen open te zetten creëren deze cellen een actiepotentiaal, een tijdelijke verandering in het elektrische potentiaalverschil tussen de binnenkant en de buitenkant van de cel. In neuronen en hartspiercellen leidt zo'n actiepotentiaal tot actiepotentialen in naburige cellen. In spiercellen, zowel die van het hart als van andere spieren, leidt de actiepotentiaal tot instroom van calciumionen, die vervolgens voor samentrekking van de cel zorgen.

In neuronen en in het hart zorgt de voortplanting van actiepotentialen voor een reeks van kleine elektrische stroompjes, die samen een meetbaar effect aan het lichaamsoppervlak veroorzaken, zodat een elektro-encefalogram of elektrocardiogram gemeten kan worden.

De elektrofysiologie bestudeert het gedrag van de individuele ionkanalen en ionenpompen, alsmede hun collectieve gedrag in een cel, en het collectieve elektrische gedrag van alle cellen in een orgaan.

In 1780 ontdekte Luigi Galvani dat hij de spieren in een geprepareerde kikkerpoot kon laten samentrekken door deze met metalen instrumenten aan te raken. Hij veronderstelde terecht dat dit langs elektrische weg gebeurde, en dat deze elektriciteit door het lichaam zelf werd opgewekt. Beide veronderstellingen waren juist, maar de tweede kon hij met zijn experimenten niet aantonen. Pas 60 jaar later zouden Leopoldo Nobili, Carlo Matteucci en Emil du Bois-Reymond laten zien dat spieren en zenuwen elektrische spaningsverschillen genereren.

In 1887 lukte het de Engelse fysioloog Augustus Waller om met een capillaire elektrometer het menselijke elektrocardiogram te meten. Dit instrument was echter te traag om de snelle potentiaalwisselingen goed in beeld te brengen. Willem Einthoven ging op zoek naar een beter instrument en ontwikkelde de snaargalvanometer. Met dit instrument werden nauwkeurige verbanden gelegd tussen hartziekten en veranderingen in het elektrocardiogram.

In 1952 en 1953 publiceerden Alan Lloyd Hodgkin en Andrew Huxley een serie artikelen waarin ze aantoonden dat de actiepotentiaal van een zenuwcel verklaard kon worden uit de eigenschappen van de natrium- en kaliumkanalen, nadat ze die eigenschappen nauwkeurig hadden gemeten door er een elektrische spanning aan op te leggen en deze in stapjes te variëren. Ze stelden op basis van de eigenschappen van de kanalen een wiskundig model op dat, na een voor die tijd titaneske rekenklus, de actiepotentiaal nauwkeurig bleek te voorspellen. Ze ontvingen voor dit werk in 1963 de Nobelprijs voor de Fysiologie of Geneeskunde.

Sindsdien is dit werk herhaald voor vele verschillende celtypen en voor de tientallen verschillende ionkanalen die zich daarin bevinden. Van veel kanalen is inmiddels bekend door welke genen ze geproduceerd worden, zodat bijvoorbeeld het mechanisme van hartritmestoornissen als gevolg van ziekte of genmutaties begrepen kan worden.

De elektrofysiologie bestudeert de elektrische activiteit van het lichaam op alle mogelijke schalen, van de stroompjes die gegenereerd worden door een enkel ionkanaal tot aan het elektrocardiogram. Daartoe wordt een scala van meettechnieken ingezet.

De meest bekende techniek binnen de elektrofysiologie is het elektrocardiogram. Doordat de elektrische activatie zich als een lawine over de hartspier verspreidt levert deze relatief grote spanningsveranderingen op aan het lichaamsoppervlak (enkele millivolten), die al sinds het eind van de 19e eeuw gemeten kunnen worden. Willem Einthoven staat bekend als degene die dit rond het jaar 1905 praktisch toepasbaar heeft gemaakt. In Einthoven's tijd werden de handen en voeten van patiënten in emmers zout water gestoken. Tegenwoordig wordt het elektrocardiogram meestal opgenomen met schijfvormige elektroden.

Met behulp van een hartkatheter kunnen elektrische signalen gemeten worden aan het oppervlak van de hartspier. Deze techniek wordt vooral gebruikt bij de diagnose van hartritmestoornissen. De behandeling hiervan geschiedt veelal op basis van medicatie, of door middel van ablatie. Ook de elektrische activiteit van de hersenen wordt soms ter plaatse gemeten.

De elektrische activiteit van de hersenen kan worden gemeten door kleine, schijfvormige elektroden op het hoofd te plakken.

Metingen aan individuele cellen zijn mogelijk door cellen eerst te isoleren, en vervolgens een pipet (een dunne buis gevuld met een elektrolyt), in de cel te prikken. In de eerste experimenten van dit soort werd gebruikgemaakt van het reuzenaxon van de pijlinktvis, dat 100 tot 1000 maal dikker is dan gewone zenuwcellen, zodat er een langwerpige metalen elektrode in gestoken kon worden.

De ontwikkeling van de Patch-clamp techniek in de jaren 1970-1980 maakte het mogelijk om aan kleine stukjes membraan te meten, waardoor zelfs de stroom door één enkel ionkanaal gemeten kan worden. De biofysicus Erwin Neher en de fysioloog Bert Sakmann ontvingen er in 1991 de Nobelprijs voor de Fysiologie of Geneeskunde voor.

Wanneer goed toegang verkregen kan worden tot het weefsel, bijvoorbeeld door een preparaat in een weefselbadje in leven te houden, kunnen naaldvormige elektroden ingebracht worden om zeer plaatselijk de elektrische potentiaalveranderingen te kunnen meten. Het is ook mogelijk om pipetten te gebruiken, net als bij geïsoleerde cellen.

Sommige kleurstoffen zijn in staat om een verandering van membraanpotentiaal om te zetten in een kleurverandering. Door zo'n stof toe te voegen aan een preparaat kan met een kamera een zeer gedetailleerd beeld verkregen worden van de voortplanting van de elektrische activiteit in het weefsel.

Cellen kunnen er ook toe aangezet worden om te groeien en een soort weefsel te vormen op een substraat waarin microscopisch kleine elektroden zijn aangebracht - een soort printplaat. Met deze techniek is het mogelijk om de voortplanting van actiepotentialen op zeer kleine schaal (bijna van cel tot cel) te bestuderen.

Andere door het lichaam gegenereerde elektrische signalen kunnen worden geregistreerd met elektromyografie, elektrooculografie en elektroretinografie. Ook de elektrische signalen die het oor genereert kunnen worden gemeten.
Met klinische elektrofysiologie wordt in Nederland meestal het subspecialisme van de cardiologie bedoeld dat zich richt op de diagnose en behandeling van hartritmestoornissen.

Het elektro-encefalogram wordt in de neurologie gebruikt om ziekten en afwijkingen van de hersenen te diagnosticeren.

Het elektroretinogram laat zien hoe de cellen van het netvlies reageren op verschillende kleuren licht. Binnen de oogheelkunde wordt het gebruikt om bijvoorbeeld verschillende vormen van kleurenblindheid te diagnosticeren.

Het elektrooculogram kan worden gebruikt om oogbewegingen te meten.


</doc>
<doc id="1768077" url="https://nl.wikipedia.org/wiki?curid=1768077" title="Spierfysiologie">
Spierfysiologie

Spierfysiologie is de studie van alles wat met het functioneren en de verzorging van de spieren te maken heeft. Histologische kennis is in de spierfysiologie onontbeerlijk. Spierfysiologie omvat de volgende deelgebieden:



</doc>
<doc id="1768486" url="https://nl.wikipedia.org/wiki?curid=1768486" title="Cardia">
Cardia

De maagmond of cardia is de anatomische term voor de aansluiting van de slokdarm op de maag waar het slijmvlies van de slokdarm overgaat in het maagslijmvlies. De cardia is ook de locatie van de sfincter (kringspier) die verhindert dat maagsap terugvloeit in de slokdarm (oesofageale reflux).


</doc>
<doc id="1768698" url="https://nl.wikipedia.org/wiki?curid=1768698" title="Valproïnezuur">
Valproïnezuur

Valproïnezuur (2-propylpentaanzuur) of natriumvalproaat is een niet-natuurlijk voorkomend vertakt vetzuur. Valproïnezuur en zijn zout (valproaat) - worden in de geneeskunde gebruikt als een anti-epilepticum. Het middel kwam in 1968 op de markt onder de merknaam Depakine. Omdat van dit geneesmiddel het patent verlopen is, zijn er ook merkloze geneesmiddelen met dezelfde werkzame stof op de markt.

De eerste synthese van valproïnezuur vond plaats in 1882, toen Beverly Burton het synthetiseerde als een analoog van valeriaanzuur, dat van nature in valeriaan voorkomt. Decennialang werd het zuur uitsluitend in laboratoria als 'metabolisch inert' oplosmiddel voor in water onoplosbare organische verbindingen ingezet. Bij het onderzoek naar de anticonvulsieve werking van verschillende in valproïnezuur opgeloste khellininederivaten ontdekte de Franse onderzoeker Pierre Eymard in 1962 bij toeval dat niet de opgeloste stoffen, maar het oplosmiddel verantwoordelijk was voor het farmacologisch effect van valproïnezuur. In 1967 werd het in Frankrijk goedgekeurd als anti-epilepticum. Inmiddels is valproïnezuur uitgegroeid tot het wereldwijd meest voorgeschreven anti-epilepticum.

Uitgangsmaterialen voor de synthese van valproïnezuur zijn ethylcyaanacetaat en twee equivalenten 1-broompropaan. Deze reageren met de toevoeging van natriumethanolaat, over een enolaat, naar α,α-dipropylcyanoazijnzuurester. In een basisch milieu ontstaat na estersplitsing en decarboxylering dipropylacetonitril. Dit kan door hydrolyse in valproïnezuur omgezet worden.
Als alternatief kan valproïnezuur worden geproduceerd door een malonzuurestersynthese Daartoe wordt malonaat met twee equivalenten 1-broompropaan omgezet en de resulterende gedisubstitueerde esters verzeept en gedecarboxyleerd.

Valproïnezuur werkt op verschillende manieren in het menselijk organisme. Een belangrijk werkingsmechanisme omvat verhoogde neurotransmissie van GABA. 


Toch zijn in de afgelopen jaren verschillende andere werkingsmechanismen voor valproïnezuur geopperd:




Valproïnezuur wordt goed geabsorbeerd door het lichaam en kan oraal en intraveneus worden toegediend. De halveringstijd is tussen 12 en 16 uur. Bij gelijktijdige toediening van andere anti-epileptica, zoals fenytoïne of carbamazepine kan de halveringstijd omlaag gaan naar circa vier tot negen uur.


Valproïnezuur is beschikbaar in verschillende toedieningsvormen. De toevoeging "chrono" duidt op gereguleerde afgifte: de werkzame stof komt langzamer en zeer regelmatig vrij uit het tablet. Bij een gewoon tablet is de concentratie van de stof in het bloed het hoogst 1 tot 6 uur na inname, bij "chrono" tabletten is dat pas na 6 tot 10 uur.
De toevoegingen "enteric" en "MSR" zijn gegeven aan maagsapresistente tabletten, dat zijn tabletten die een coating hebben die pas in de darm oplost. Hierdoor is de werkzame stof beschermd tegen de zure maaginhoud.

Als enzymremmer vertraagt valproïnezuur de afbraak van bepaalde stoffen, zodat een aanpassing van de dosering kan nodig zijn. Dit is onder meer het geval bij het anti-epilepticum primidon, zijn metaboliet fenobarbital en lamotrigine. Omgekeerd kunnen fenobarbital, fenytoïne, primidon en carbamazepine door hun enzyminducerend effect de werking en uitscheiding van valproïnezuur versnellen. Valproïnezuur kan eveneens de albuminebinding van fenytoïne verminderen. Bij combinatietherapie met acetylsalicylzuur of anticoagulantia is er een verhoogd bloedingsrisico. Alcoholgebruik tijdens de behandeling heeft een potentieel verhoogd hepatotoxisch effect en wordt daarom (in de bijsluiter) afgeraden.

Valproïnezuur remt de mitochondriale bèta-oxidatie van vetzuren (zowel langketenige als middellange keten).

Verder kan valproïnezuur een reactie aangaan met carnitine-acyltransferases. Deze reactie kan leiden tot een carnitinedeficiëntie en in potentie aanleiding geven tot verschijnselen die lijken op het Syndroom van Reye via blokkade van de productie van ketolichamen, welke fungeren als een alternatieve energiebron voor de hersenen, vooral in een toestand van hypoglykemie. Ook het gebruik van andere anti-epileptica, zoals carbamazepine, fenobarbital en fenytoïne kan gepaard gaan met verlaagde carnitineconcentraties. Het meten van de carnitineniveaus, evenals het monitoren op tekenen van carnitinedeficiëntie, kan op zijn plaats zijn bij risicopatiënten. Met name bij combinatietherapie met andere anti-epileptica, ketogeen dieet of bij verminderde energieinname door ziekte. Er zijn aanwijzingen dat therapie met L-carnitine de negatieve gevolgen van overdosering met valproïnezuur kan tegengaan.

Voordelig in de behandeling is dat valproïnezuur niet sederend werkt en vaak ook aanslaat bij niet herkende idiopathische gegeneraliseerde epilepsie.

Naast enkele ongevaarlijke en tijdelijke bijwerkingen kan de behandeling met valproïnezuur tot onaanvaardbare bijwerkingen leiden, die het noodzakelijk maken de behandeling te staken:

De meest voorkomende bijwerkingen zijn slaperigheid, tremor, voedingsproblemen (lage of overmatige eetlust), diarree, overmatige speekselvorming en tijdelijke haaruitval. 

Af en toe treden gehoorverlies, hoofdpijn, vermindering van spierspanning / hypotonie, onvaste gang, overmatige activiteit, stupor, oedeem en verwarring op.

Zelden ontwikkelt zich een chronische ziekte van de hersenen met storingen van cognitieve prestaties (encefalopathie). Dit laatste fenomeen is vooral bij langdurige therapie waargenomen en gaat dan vaak gepaard met meer epileptische aanvallen en ernstige systemische veranderingen in het EEG. 

Bij vrouwen kan gebruik van valproïnezuur leiden tot polycysteus-ovariumsyndroom. Vooral aan het begin van de behandeling kan buikpijn, misselijkheid, braken en vermoeidheid optreden. 

Vaak is er een verandering in het bloedbeeld, bijvoorbeeld een vermindering van bloedplaatjes (trombocytopenie) en enzymremming. Valproïnezuur kan ook invloed hebben op de bloedstolling, wat kan leiden tot een verhoogde bloedingsneiging. In zeldzamer gevallen, is er een nierfunktiestoring in de vorm van het syndroom van Fanconi, schade aan de lever (soms met dodelijke afloop), of pancreas (ook met een aantal dodelijke afloop / met name in aanwezigheid van een stofwisselingsziekte en bij combinatietherapie met andere geneesmiddelen).

Bij vrouwen die valproïnezuur gebruiken tijdens de zwangerschap komen vaker misvormingen bij het kind voor, waaronder een open ruggetje. Ook cognitieve ontwikkelingsstoornissen en autisme komen vaker voor bij deze groep. 
Valproïnezuur kan bij proefdieren symptomen veroorzaken die sterk lijken op autisme. 

Naast de misvormingen zijn er ook aanwijzingen voor een dosisafhankelijke cognitieve vermindering bij de nakomelingen door gebruik van valproïnezuur tijdens de zwangerschap. Kinderen waarvan de moeder tijdens de zwangerschap met valproïnezuur is behandeld, blijken een lager verbaal intelligentiequotiënt te hebben dan de nakomelingen die niet prenataal in aanraking met dit medicijn zijn gekomen. In de basisschoolleeftijd treden problemen op in met name de verbale vaardigheden en het geheugen. 

Er moet echter van worden uitgegaan dat een epileptische aanval tijdens de zwangerschap gevaarlijk zijn voor zowel moeder als kind. Hoe zich te gedragen tijdens een geplande of bestaande zwangerschap en of de medicijnen moeten worden veranderd, kan het beste worden bepaald bij een medisch consult. Bij inname van valproïnezuur tijdens de zwangerschap kan eventueel een gespecialiseerde prenatale controle worden uitgevoerd om mogelijke neuralebuisdefecten en andere symptomen van misvorming te kunnen herkennen.

Uit dierexperimenteel onderzoek komen aanwijzingen dat Panax ginseng en spirulina de teratogene effecten van valproïnezuur kunnen verminderen.

Bij zuigelingen kan valproïnezuur alleen in uitzonderingsgevallen worden toegepast, bijvoorbeeld wanneer andere anti-epileptica echt niet kunnen worden gebruikt.

Op basis van nieuwe onderzoekgegevens adviseerde het CBG in Nederland valproïnezuur en afgeleide verbindingen niet toe te passen bij zwangere vrouwen, om de foetus te beschermen. Alleen bij totale therapieresistentie kan nog worden teruggegrepen naar dit middel.


</doc>
<doc id="1768864" url="https://nl.wikipedia.org/wiki?curid=1768864" title="Giuseppe Francesco Borri">
Giuseppe Francesco Borri

Giuseppe Francesco Borri (Milaan, 4 mei 1627 - Rome, 16 augustus 1695) was een Italiaanse edelman, geneesheer, oogarts, avonturier, alchemist en charlatan.

Zijn vader, Branda of Brando Borri, was een geneesheer in Milaan, stammend uit een onwaarschijnlijk oud geslacht, teruggaand naar de tijd van keizer Nero. In 1644 trok hij naar Rome, en kreeg een opleiding bij de jezuïeten aan het Collegio Romano waar Athanasius Kirchner les gaf. Rond 1650 werd hij van het seminarie gestuurd, toen hij een protestactie begon tegen de rector. Mogelijk is hij uit de Jezuïetenorde gezet wegens zijn belangstelling voor occulte zaken. In de Heilige stad hield hij consulten onder de pelgrims. In 1654 raakte de Inquisitie in hem geïnteresseerd. Paus Innocentius X zou hierbij een rol hebben gespeeld.

In 1655 ontmoette hij Christina I van Zweden en de markies Massimo Palombara da Pietraforte (1614-1680), één van de meest bekende alchemisten uit de 17de eeuw. Om de twee weken kwam een groep astrologen, alchemisten, kabbalisten en andere occultisten in zijn paleis bijeen om de Steen der Wijzen te zoeken. Het idee achter deze speurtocht was zo gek nog niet: men zag kaarsen in rook opgaan en adem in vuur, dus waarom zouden minderwaardige metalen niet in goud kunnen overgaan? Borri vertelde de markies dat in zijn tuin de kruiden groeiden waarmee hij een brouwsel kon maken waarmee gewoon metaal kon worden getransformeerd tot goud. Borri sloot zich op, maar verdween op onverklaarbare wijze, een stapel aantekeningen achterlatend. Palombara begreep de spreuken niet en liet ze aanbrengen op de poort van zijn huis, zodat ze door elk gelezen en bestudeerd konden worden.

In Milaan werd hij opgenomen door een quietistische sekte, strevend naar ataraxia. Borri ontpopte zich al als een profetische leider op het plein voor de Dom van Milaan. Hij beschouwde zichzelf als heraut van een nieuw tijdperk en de maagd Maria als goddelijk. Toen het op 3 januari 1661 (of 2 januari 1662) tot een veroordeling kwam door de Inquisitie en de ketter Borri binnen 90 dagen zijn theorieën zou moeten herroepen, vluchtte hij naar Zwitserland. Op zijn goederen is beslag gelegd.

Via Engadin, Innsbruck en het protestantse Straatsburg trok hij naar Frankfurt, Dresden, Den Haag en Amsterdam waar hij eind december aankwam. Borri maakte bekend het universele medicijn te bezitten. Er werd gefluisterd dat hij goud zou kunnen maken en syfilis kon genezen. Iedereen kwam langs, van hoog tot laag, en van heinde en ver. Borri verdiende schatten met consulten, voerde een grote staat met een koets en zes lakeien en liet zich "Zijne Excellentie" noemen. Op 12 april 1661 werd hij als poorter ingeschreven. Joannes Antonides van der Goes schreef een gedicht op de tijger die Borri als huisdier bezat. Borri wekte met zijn methoden en populariteit achterdocht op en trok voor 17 december 1665 (1664?) in het holst van de nacht met een grote som geld en juwelen, omdat hij Gerard Demmer, een in 1652 gerepatrieerde Raad van Indië, vlak voor zijn dood had opgelicht. Volgens de "Oprechte Haerlemse Courant" was "'Den voorn. Borri langh van Persoon, spichtigh, bleeck van Tronie, doncker van gesicht, swart hair kort van krul, fijn of vrouwachtig van stem, spreeckt Italiaens, Latijn, Frans en Krom-duyts: gaet recht op zijn Lyf.’"

Anderen veronderstellen dat hij vertrok op uitnodiging van de medisch-scheikundige Ole Borch, die hij in Amsterdam had leren kennen en de leermeester van Niels Stensen. In Kopenhagen trof hij Thomas Bartholin, een specialist op het gebied van de lymfevatenstelsel. Hij kreeg onderdak bij de bibliofiel Frederik III van Denemarken, eveneens geïnteresseerd in de steen der wijzen. Borri maakte hernieuwd kennis met de voormalige koningin van Zweden, die zich tussen mei 1666 en mei 1667 in Hamburg ophield. Waarschijnlijker is dat hij haar ontmoette toen zij op doorreis was naar Göteborg, maar toegang tot die stad werd geweigerd.

In 1670 wilde Borri, net als Coenraad van Beuningen, emigreren naar het Osmaanse Rijk, maar is onderweg, in Moravië (of Goldingen) op 4 mei gearresteerd. Hij werd opgezonden naar keizer Leopold I in Wenen, die bezoek had van een pauselijke nuntius en onmiddellijk om uitlevering vroeg. Borri werd opgesloten in de Engelenburcht en ondervraagd. Knielend in de Santa Maria sopra Minerva moest Borri zijn theorieën herroepen (oktober 1672). In 1678 kreeg Borri kreeg toestemming van paus Innocentius XI nadat hij de Franse kardinaal en diplomaat César d'Estrée had genezen een laboratorium in te richten. Hij kon doorgaan met zijn werk en onder begeleiding zijn adellijke clientèle bezoeken, zoals Christina van Zweden die al sinds 1668 in Rome woonachtig was.

In 1695 kreeg Borri koorts en schreef zichzelf kinine voor, maar het bestelde geneesmiddel arriveerde te laat.



</doc>
<doc id="1768955" url="https://nl.wikipedia.org/wiki?curid=1768955" title="Orthopneu">
Orthopneu

Orthopneu of orthopnoe is een vorm van benauwdheid.

In de geneeskunde wordt met "orthopneu" verwezen naar een situatie waarin iemand ademhalingsproblemen heeft wanneer hij plat ligt. Het is het tegenovergestelde van het veel zeldzamer voorkomende platypneu.

De persoon in kwestie zal ter compensatie naast de ademhalingsspieren ook de hulpademhalingsspieren gebruiken, zijnde de spieren in de hals en de schoudergordel. De hulpademhalingsspieren zorgen ervoor dat de ribbenkast nog verder omhoogkomt, zodat de longen nog verder uitgerekt worden.

Het woord orthopneu is afkomstig uit het Grieks: ὀρθόπνοια "orthópnoia", van ὀρθός "orthós" = recht; πνοιή "pnoié" = ademhaling.


</doc>
<doc id="1768965" url="https://nl.wikipedia.org/wiki?curid=1768965" title="Isochinoline">
Isochinoline

Isochinoline is een heterocyclische aromatische verbinding met als brutoformule CHN. Isochinoline is een structuurisomeer van chinoline, waarmee het behoort tot de verbindingsklasse der benzopyridines. Dit zijn verbindingen die bestaan uit een fusie van een benzeen- en een pyridinering.

Isochinoline komt voor als een kleurloze of gele viskeuze en hygroscopische vloeistof, die onoplosbaar is in water. De stof scheidt een onaangename, indringende en scherpe geur af. Onzuivere monsters kunnen ook bruin zijn, zoals de meeste (onzuivere) heterocyclische stikstofverbindingen. Bij temperaturen hoger dan 28°C kristalliseert de stof uit in dunne, plaatvormige kristallen, die gering oplosbaar zijn in water. Ze zijn evenwel goed oplosbaar in organische oplosmiddelen, zoals aceton, ethanol, di-ethylether en koolstofdisulfide.

Isochinoline is een zwakke base en heeft een zuurconstante (p"K") van 8,6. Het kan door sterke zuren (HCl, HF, HSO) worden geprotoneerd tot het overeenkomstige zout.

Isochinoline werd voor het eerst geïsoleerd uit steenkoolteer in 1885. Aanvankelijk gebeurde dat vrij omslachtig, via een gefractioneerde kristallisatie, maar in 1914 werd een snellere manier ontdekt om isochinoline te isoleren. Dit gebeurde aan de hand van een selectieve extractie van steenkoolteer, waarbij werd gebruikgemaakt van het feit dat isoquinoline een sterker basisch karakter bezit dan chinoline.

De Pomeranz-Fritsch-isochinolinesynthese maakt gebruik van benzaldehyde en aminoacetoaldehyde-di-ethylacetaal, die in een zuur milieu reageren tot isochinoline. Deze reactie staat hieronder afgebeeld. Als alternatief kan ook benzylamine en glyoxaalacetaal worden gebruikt.

Er zijn tegenwoordig verschillende manieren om isochinoline en diens derivaten te synthetiseren:



Isochinoline kent verschillende, vooral farmaceutische, toepassingen:

Verder kennen isochinoline-derivaten toepassingen bij de productie van kleurstoffen, insecticiden, antimycotica en corrosie-inhibitoren.





</doc>
