<doc id="1168081" url="https://nl.wikipedia.org/wiki?curid=1168081" title="Catherine Verfaillie">
Catherine Verfaillie

Catherine Verfaillie (Ieper, 22 april 1957) is een Vlaamse arts en hoogleraar aan de Katholieke Universiteit Leuven. Ze is bekend door haar werk op het gebied van stamcelonderzoek en leidt in Leuven het Stamcelinstituut. Haar werk heeft wel controverse veroorzaakt naar aanleiding van beschuldigingen van ondermaatse laboratoriumpraktijken en het fabriceren van data door leden van haar laboratorium.

Na haar opleiding tot arts aan de Katholieke Universiteit Leuven, specialiseerde Verfaillie zich in het Universitair Ziekenhuis Leuven in de "interne geneeskunde" en de behandeling van kwaadaardige bloedziekten, zoals leukemie. Zij werkte op de Leuvense afdeling hematologie, waar de beenmergtransplantatie tot ontwikkeling kwam.
In 1987 vertrok zij als research-fellow naar de University of Minnesota. Daar bouwde zij een onderzoekscarrière uit, eerst in het ontrafelen van de ontstaansmechanismen van leukemie, nadien in de richting van de stamcellen. In 1997 werd ze benoemd tot hoogleraar. Van 1998 tot 2006 leidde ze het Stem Cell Institute van de University of Minnesota. In 2003 reikt de Leuvense universiteit haar een eredoctoraat uit. In 2005 volgt de aankondiging dat ze terugkeert naar haar Alma Mater, naar eigen zeggen uit 'persoonlijke motieven'. In Leuven krijgt ze de nodige middelen en kan ze het Stamcelinstituut uitbouwen. Verfaillie is lid van de Raad van Advies van de Itinera denktank.

Verfaillie verrichtte vooreerst onderzoek naar het steunweefsel, het stroma of "micro-environment" van het beenmerg, waarop de bloedvormende stamcellen gedijen. Meer specifiek wordt zij genoemd bij de ontrafeling van de interacties tussen dit stroma en de kwaadaardige of leukemisch ontaarde stamcellen. Zij kon aantonen dat ontregeling van de normale bindings- processen tussen bloedvoorlopers en hun steunweefsel, deel uitmaakt van het directe ontstaansproces van leukemie. Hierin ontdekte zij dan ook een potentieel aangrijpingspunt voor innovatieve behandelingsmethoden.

Vanuit haar interesse in het stroma, kwam zij terecht bij de zogenaamde mesenchymatische stamcellen of de voorlopers van wat werd gedacht louter steunweefsel te zijn. In 2002 publiceert ze een ophefmakende studie. De conclusie daarvan is dat er - naast embryonale stamcellen - ook "adulte" stamcellen bestaan, meer specifiek "multipotente adulte progenitorcellen"(MAPC's). De stamcellen - afkomstig uit het beenmerg - kunnen tot kunnen tot alle soorten steunweefsel uitgroeien, van zenuw- of levercellen, over spiercellen, tot long-, hart-, darm-, hersen- en botweefsel.

Met de resultaten wordt een alternatief geboden voor het - maatschappelijk gevoelig liggende - onderzoek met embryo's en embryonale stamcellen. Mits de juiste manipulaties in het laboratorium, kunnen "adulte" stamcellen mogelijk aangewend worden bij het herstel van allerlei ziekten (zie verder). Genetische manipulatie van deze stamcellen zou ook perspectieven bieden voor de behandeling van afwijkingen zoals hemofilie, sikkelcelanemie, spierdystrofie, enzovoort.
De aanwending van stamcellen als specifieke cel- of weefseltherapie kan ook de transplantatiegeneeskunde veranderen: waarom nog organen overplanten als reparatieve weefsels vanuit het labo beschikbaar zijn? De resultaten beloven daarom een stap te zijn richting de regeneratieve geneeskunde. 
Men weet nu dat - in tegenstelling met de meeste embryonale stamcellen - de MAPC's géén aanleiding geven tot het ontstaan van tumoren, wanneer zij worden ingespoten bij het proefdier. Zij vormen dus een mogelijk veiliger alternatief voor aanwending bij de mens.
Verfaillies werk gaf aanleiding tot meer dan 100 artikelen in medische tijdschriften, bijdragen aan hematologische handboeken en internationale congressen.
Ten gevolge van de conclusies van de studie werd de grootte van het budget voor haar lab verdubbeld.
Verfaillie is houder van meerdere patenten en fungeert bij Amerikaanse instanties als adviseur inzake stamceltechnologie en -ontwikkeling.

Hoewel de studie heel wat losmaakte in de wetenschappelijke wereld, kwam er ook veel kritiek op het onderzoek. Zo verklaart Dr. Rudolf Jaenisch van het MIT in Nature: Ik heb geen overtuigende data gezien die aantoont dat iemand het chimaera-experiment heeft kunnen herhalen, dus ik denk niet dat dit gedeelte waar is", waarbij hij refereert aan de claim van Verfaillie dat bij muizen ingespoten MAPC's kunnen uitgroeien tot elk type weefsel.
Andere onderzoekers hebben de resultaten niet kunnen herhalen.
De groep waar Verfaillie aan het hoofd van stond, kreeg vanaf 2007 kritiek. In New Scientist verscheen dat afbeeldingen uit het onderzoek uit 2002 ook in een tweede, ongeveer simultaan uitgekomen paper voorkwamen. Het artikel onthulde ook dat een medewerker (Morayma Reyes) onder het toezicht van Verfaillie afbeeldingen had gekopieerd in een studie uit 2001. Na een reeks onderzoeken werd geconcludeerd dat Reyes data had vervalst in de 2001-studie.
Het panel bekritiseerde Verfaillie's laboratorium voor 'zwakke wetenschappelijke methodes en inadequate training en bewaking van dit onderzoek". Het wetenschappelijk tijdschrift Blood werd gecontacteerd om het artikel terug te trekken. De onderzoekers vonden ook afwijkingen bij afbeeldingen in een tweede studie van Verfaillie's laboratorium, gepubliceerd in Journal of Clinical Investigation in 2002. Volgens de universiteit was er geen sprake van wangedrag, en lag de fout niet direct bij Verfaillie.

Als antwoord op het onderzoek voerde Nature een eigen onderzoek naar de controversiële paper van 2002. Verfaillie kreeg de kans de paper aan te passen via een zogenaamd corrigendum. Daarbij werd niet erkend dat er data vervalst werd en er werd gesteld dat de originele vaststellingen nog opgingen.
Het probleem dat aangehaald werd door Robert Jaenisch en anderen dat de resultaten omtrent de injectie van blastocysten niet gereproduceerd konden worden, werd niet besproken door de reviewers. Vroeg in 2010 werd een derde paper van de onderzoeksgroep teruggetrokken uit het American Journal of Cell Physiology omdat bewezen werd dat de "gepresenteerde data onbetrouwbaar zijn".. Ook dat leidde tot een onderzoek door New Scientist.

Zij ontving de José Carreras-prijs, de Leukemia Society of America Award en de Damasheck-prijs van de Amerikaanse Vereniging voor Hematologie.
De K.U.Leuven kende haar een eredoctoraat toe "voor haar fundamentele bijdrage aan het hematologische stamcelonderzoek, meer specifiek voor haar beschrijving van de multipotente adulte progenitorcellen, die een alternatief bieden voor het gebruik van embryo's en embryonale stamcellen en die unieke perspectieven bieden bij de behandeling van ziekten zoals hartinfarct, ziekte van Parkinson, ziekte van Alzheimer, reuma, diabetes en kanker".

In 2005 eindigde ze op nr. 127 tijdens de Vlaamse versie van De Grootste Belg.

In het door haar opgerichte "Stam Cell Institute" trekt zij jonge onderzoekers aan. 
Zij heeft ondertussen wereldwijd een netwerk van researchgroepen rond het stamcelonderzoek uitgebouwd.


</doc>
<doc id="1168109" url="https://nl.wikipedia.org/wiki?curid=1168109" title="Katholieke drankbestrijding">
Katholieke drankbestrijding

De term katholieke drankbestrijding verwijst naar initiatieven vanuit katholieke hoek om alcoholmisbruik tegen te gaan. Vanaf de 19e eeuw ontstond vanuit de katholieke gemeenschap in Nederland een duidelijk offensief tegen de problemen rond alcoholmisbruik onder de gelovigen.

Alcoholmisbruik zorgde in de 19e eeuw, vooral in geïndustrialiseerde gebieden, voor heel wat sociale ellende. De fles betekende voor veel arbeiders een vlucht uit hun gereguleerde bestaan. Een gebrek aan goede leefomstandigheden en voorzieningen op het gebied van cultuur en ontspanning dreef de arbeider weg van huis en naar de kroeg. Niet zelden gaven arbeiders een aanzienlijk deel van het weekloon uit aan drankconsumptie. Hun vrouwen en kinderen werden regelmatig dientengevolge in leed en ellende ondergedompeld. Drankmisbruik leidde er geregeld toe dat mannen hun gezin aan de bedelstaf brachten. Socialisten, liberalen, en protestanten ontwikkelden in de loop van de 19e eeuw allen een eigen beweging die de strijd aanbond met het alcoholisme. Moderne drankbestrijders zagen in dronkenschap niet langer een individueel maar een maatschappelijk probleem. Wetenschappelijke bestudering van het alcoholisme, strijd voor wettelijke maatregelen en vorming van drankweerorganisaties kwamen tot ontwikkeling. 

Ook katholieken wisten vanaf het einde van de 19e eeuw een groot offensief tegen het alcoholisme op touw te zetten. Katholieke drankbestrijders zagen de samenhang tussen de miserabele leefomstandigheden van arbeiders en de drankproblematiek en probeerden hen juist door dat drankmisbruik aan te pakken sociaal sterker te maken. Men wilde de gelovige bevrijden uit de structuren die hem beletten waardig te leven. Spin in het web van de katholieke drankbestrijding was de organisatie Sobriëtas, die in 1899 werd opgericht. In minder dan dertig jaar wisten drankbestrijders niet minder dan 177.879 leden, voor die tijd een enorm aantal, aan Sobriëtas te binden. Deze leden kwamen uit heel Nederland. Katholieke mannen boven de zestien jaar waren verenigd in het Kruisverbond, vrouwen van zestien jaar en ouder in de Mariavereniging. Jongens en meisjes tussen de twaalf en zestien jaar waren verenigd in respectievelijk de Jongensbond en de Meisjesbond. Kinderen tot twaalf jaar ten slotte werden samen met hun ouders opgenomen in de Sint Annavereniging. Duizenden katholieken, van jong tot oud, bezochten lezingen en congressen, lazen anti-alcoholische tijdschriften en almanakken, speelden anti-alcoholische toneelstukken, liepen mee in processies en optochten en namen deel aan grote manifestaties.


</doc>
<doc id="1168125" url="https://nl.wikipedia.org/wiki?curid=1168125" title="1-methylcyclopropeen">
1-methylcyclopropeen

1-methylcyclopropeen, of kortweg 1-MCP, is een onverzadigd koolwaterstof met als brutoformule CH. Het wordt gebruikt om fruit, groenten en snijbloemen langer houdbaar te maken door ze te beschermen tegen de (voor de handel) nadelige invloed van etheen. 1-methylcyclopropeen komt voor als een kleurloos gas dat vrijwel onoplosbaar is in water.

1-methylcyclopropeen kan bereid worden bij kamertemperatuur, uitgaande van 3-chloor-2-methylpropeen en fenyllithium als sterke organische base:

Bepaalde geplukte vruchten en bloemen zijn gevoelig voor etheen, een gas dat werkt als een plantenhormoon. Onder invloed van etheen verwelken bloemen sneller en verliezen de vruchten hun glans. Deze werking gebeurt langs specifieke etheenreceptoren in de plant. 1-methylcyclopropeen heeft de eigenschap dat het deze receptoren blokkeert, zodat de etheengevoeligheid sterk vermindert. Dit effect is langdurig: na een eenmalige blootstelling aan een bepaalde dosis 1-methylcyclopropeen, kort na de pluk, blijven de behandelde planten of vruchten lange tijd bestand tegen de invloed van etheen, ook als ze samen met niet-behandeld product worden opgeslagen.

Deze toepassing werd ontwikkeld door onderzoekers van de North Carolina State University in de Verenigde Staten. Zij bezitten ook het octrooi.

De behandeling van planten en vruchten met 1-methylcyclopropeen gebeurt met een gepatenteerd proces: het SmartFresh Quality System (gecommercialiseerd door AgroFresh, een dochtermaatschappij van Rohm & Haas). Hierbij wordt 1-methylcyclopropeen niet als gas gebruikt, maar in de vorm van een complex met een andere molecule, namelijk alfa-cyclodextrine, een macrocyclische ring van zes suikereenheden, waarin het als het ware wordt ingekapseld. Wanneer 1-methylcyclopropeen-gas doorheen een oplossing van alfa-cyclodextrine borrelt, houdt dit 1-methylcyclopropeen vast en vormt er een vast complex mee, dat neerslaat en na filteren en drogen een poeder geeft. Wanneer aan dit poeder later een overmaat water toegevoegd wordt, komt het gas weer vrij.

De behandeling met 1-methylcyclopropeen van pas geplukte vruchten zoals appelen gebeurt in een gasdichte ruimte, waarin een speciale dispenser met het 1-methylcyclopropeen-houdende poeder geplaatst wordt. Gedurende een vooraf bepaalde tijd (maximaal 24 uur) ontwijkt hieruit, door toevoeging van water, een weinig van het gas: een concentratie aan 1-methylcyclopropeen van minder dan 1 ppm in de ruimte volstaat. Na de behandeling kunnen de vruchten bewaard worden in normale omstandigheden, en zullen ze veel langer houdbaar zijn dan onbehandelde vruchten. Deze werkwijze is vrij eenvoudig en veilig; er moeten immers geen gascylinders gebruikt worden. Voor de consument zijn er geen nadelen verbonden aan deze behandeling.

1-methylcyclopropeen is door de Europese Commissie opgenomen in de lijst van toegelaten actieve stoffen voor gewasbescherming (bijlage 1 bij de "pesticiden"-richtlijn 91/414/EEG). Onder meer in Nederland en België is het, zoals gebruikt in het SmartFresh-proces, erkend.

1-methylcyclopropeen is een koolwaterstof en bijgevolg ook brandbaar. Het is vrij instabiel, reactief en het oxideert gemakkelijk. Door het in te kapselen in cyclodextrine worden deze nadelen omzeild: dan kan het, bij normale temperatuur, bijna 1 jaar bewaard blijven.




</doc>
<doc id="1168170" url="https://nl.wikipedia.org/wiki?curid=1168170" title="Reinier Snoy">
Reinier Snoy

Reinier Snoy, ook wel Renerus Snoyus (Gouda, ca. 1477 - ?, 1 augustus 1537) was een Nederlands medicus, historicus en theoloog.

Snoy werd rond 1477 in Gouda geboren. In 1496 schreef hij zich als student in in Leuven. In Bologna werd hij meester in de vrije kunsten en promoveerde hij in de medicijnen. Terug in zijn vaderland werd hij de lijfarts van Adolf van Bourgondië Heer van Beveren en Veere. Hij vestigde zich uiterlijk in 1506 weer in zijn geboortestad Gouda. Hij kocht er een huis aan de Lange Groenendaal. Hij was lid van de Goudse vroedschap en vervulde bestuurlijke functies als schepen en tresorier in deze stad. Ook fungeerde hij als stadsarts en als lijfarts van de regulieren van Stein.

In 1513 ging hij als gezant van Karel V naar Jacobus IV van Schotland en in 1523 naar Christiaan II van Denemarken. Snoy behoorde tot de kringen rond Erasmus; er is in het brievencorpus van Allen één brief bewaard gebleven van Snoy aan Erasmus over zijn geschiedwerk. Tevens gaf Snoy in 1513 een "Silva carminum" van Erasmus uit. Snoy stond ook in contact met Cornelius Aurelius, die zijn Latijnse brieftraktaten over Batavië aan hem adresseerde. Snoy overleed in 1537.

Behalve het genoemde geschiedwerk schreef Snoy ook religieus getinte werken. Hoewel zijn opvattingen overeenkomsten vertoonden met die van Maarten Luther, publiceerde hij het tegen Luther gerichte pamflet ""Antilutherus. Dialogus super doctrina Lutherana de fide et operibus"". Van Snoys religieuze werken was zijn psalmparafrase ("Psalterium Davidicum paraphrasibus brevibus illustratum", 1535) zeer populair.

Tegenwoordig is het bekendste werk van Snoy zijn geschiedwerk "De rebus Batavicis" ('Over de Bataafse geschiedenis'). Het gaat om een geschiedenis van Holland die begint in de Bataafse oudheid en doorloopt tot de verkiezing van Karel V als keizer in 1519 en men neemt aan dat de tekst rond die tijd is afgerond. Het werk werd eerst in 1620 gepubliceerd samen met een aantal andere katholiek getinte en ongepubliceerde geschiedwerken (Johannes a Leydis, Aegidius a Roya). "De rebus Batavicis" is ingedeeld in 13 boeken, die uiteenvallen in drie delen met elk hun eigen voorwoord: oudheid en vroege middeleeuwen (tot het jaar 863), graaf Dirk I tot en met Karel de Stoute (tot het jaar 1477), keizer Maximiliaan I en keizer Karel V (tot het jaar 1516).



</doc>
<doc id="1168172" url="https://nl.wikipedia.org/wiki?curid=1168172" title="Vertebroplastiek">
Vertebroplastiek

Vertebroplastiek (ook wel percutane vertebroplastiek (PVP)) is een medische procedure waarbij pijnlijke vertebrale compressiefracturen percutaan behandeld worden door middel van het injecteren van botcement (meestal polymethylmethacrylaat) in het gefractureerde wervellichaam. Percutane vertebroplastiek (PVP) wordt in Nederland met name steeds vaker toegepast ter behandeling van pijnlijke wervelfracturen op basis van osteoporose (osteoporotische vertebrale compressiefractuur (OVCF)).

Hervé Deramond, een Franse interventieradioloog, is volgens vele de "uitvinder" van de percutane vertebroplastiek. In 1984 injecteerde hij polymethylmethacrylaat (PMMA)-botcement in een cervicale wervel (nekwervel) van een patiënt met een pijnlijk agressief hemangioom (vaattumor) waarvoor geen ander operatief ingrijpen meer mogelijk was. Het goede resultaat van deze procedure leidde tot het idee van behandeling van pijnlijke wervelcompressiefracturen door middel van injectie van botcement. De eerste publicatie waarin een vertebroplastiek uitgevoerd werd voor de indicatie: osteoporotische vertebrale compressiefractuur (OVCF), dateert uit 1989 door Lapras.

De indicatie voor een vertebroplastiek wordt over het algemeen gesteld door een orthopedisch chirurg, de procedure wordt uitgevoerd door een orthopedisch chirurg, interventieradioloog of (bij voorkeur) door deze twee specialisten samen. De PVP-procedure vindt in het algemeen onder lokale verdoving en in het kader van een dagopname plaats. Voor de ingreep krijgt de patiënt orale pijnstilling en een infuus om tijdens de ingreep pijnstilling en een (kleine hoeveelheid) slaapmiddel toe te dienen.

Tijdens de procedure wordt, na het plaatselijk verdoven van de huid, een speciale naald door de huid heen in de aangedane wervel geplaatst. Vervolgens wordt het vloeibare botcement (met een tandpasta-achtige consistentie) door de naald in de wervel geïnjecteerd. Het cement hardt binnen +/-20 minuten uit. De naald wordt verwijderd en meestal kan de patiënt enkele uren later ontslagen worden en naar huis gaan. Het werkingsmechanisme van de procedure wordt tot zover toegekend aan de directe stabilisatie van de (micro)fracturen in het wervellichaam(corpus vertebrae), maar of dit het daadwerkelijke werkingsmechanisme is, is niet geheel zeker. In praktijk geldt dat meestal de biplane doorlichting (angiokamer) wordt gebruikt bij een PVP voor een OVCF. Vertebroplastiek onder CT-scan begeleiding wordt met name gebruikt bij wervels met forse ossale destructie (tumoren) en/of ernstige deformiteit. Indien mogelijk wordt een transpediculaire benadering (met de vertebroplastieknaald door de pedikel) gekozen om de naald in het gefactureerde wervellichaam te plaatsen. Indien mogelijk wordt een unipediculaire (eennaaldprocedure) benadering nagestreefd, indien dit niet tot een goede vulling van het wervellichaam leidt kan er voor een bipediculaire (tweenaaldenprocedure) gekozen worden. Afhankelijk van het betrokken cervicale, thoracale, lumbale en sacrale wervelniveau(s) wordt de benadering van de interventie bepaald: 


De osteoporotische vertebrale compressiefractuur is op dit moment de meest voorkomende indicatie voor PVP. 
De therapie wordt echter ook breed ingezet als behandeling van osteolytische laesies ten gevolge van morbus Kahler, ossale metastasen van maligne processen, vertebrale hemangiomen en specifieke vormen van stabiele traumatische wervelfracturen. 
In veel centra moeten een patiënt ten minste maar niet uitsluitend aan de volgende eisen voldoen om mogelijk in aanmerking te komen voor een PVP procedure:


Onder de contra-indicaties vallen onder andere maar niet uitsluitend:

De kans op complicaties is afhankelijk van de indicatie (OVCF, tumor of trauma). Voor een OVCF wordt over het algemeen een complicatie risico van minder dan 2% aangehouden, voor behandeling van tumoren wordt een complicatierisico van 5-10% aangehouden.
Onder de meest frequente complicaties vallen onder andere:


</doc>
<doc id="1168316" url="https://nl.wikipedia.org/wiki?curid=1168316" title="Spaarne Ziekenhuis (Heemstede)">
Spaarne Ziekenhuis (Heemstede)

Het Spaarne Ziekenhuis in de Nederlandse gemeente Heemstede is een dependance van het Spaarne Ziekenhuis te Hoofddorp. In Heemstede worden uitsluitend dagbehandelingen gedaan.

Jonkvrouwe Teding van Berkhout, die tot de kringen van het protestantse Réveil behoorde, richtte in 1874 in Haarlem een diaconessenhuis op dat gevestigd werd aan de Nieuwe Gracht waar het plaats bood aan acht patiënten. Op 31 augustus 1887 verhuisde dit Diaconessenhuis naar de Hazepaterslaan in het zuiden van de stad, daar waren toen vijftien bedden beschikbaar. In de loop der jaren werd dit ziekenhuis steeds weer uitgebreid. Op 1 juni 1973 werd deze inmiddels sterk verouderde vestiging gesloten en een modern nieuw ziekenhuis met 365 bedden aan het Spaarne in Heemstede in gebruik genomen.

In 1989 fuseerde het Diaconessenhuis met de rooms-katholieke Mariastichting in Haarlem, dat daar ook aan het Spaarne lag, tot "Spaarne Ziekenhuis". In 2004 werd een nieuwe hoofdvestiging in Hoofddorp in gebruik genomen. Het gebouw in Heemstede bleef in gebruik als dagziekenhuis en het ziekenhuis in Haarlem werd gesloten.


</doc>
<doc id="1168726" url="https://nl.wikipedia.org/wiki?curid=1168726" title="William Curtis">
William Curtis

William Curtis (Alton (Hampshire), 11 januari 1746 – Brompton, Kensington en Chelsea, Londen, 7 juli 1799) was een Engelse botanicus en entomoloog.

Curtis werd opgeleid door een apotheker die hem zijn apotheek naliet. Uiteindelijk verkocht hij deze apotheek om zich op zijn echte passie te richten, de natuurlijke historie. Met name was hij geïnteresseerd in insecten en flora. In 1769 publiceerde hij "Instructions for collecting and preserving insects; particularly moths and butterflies". Tussen 1771 en 1777 was hij directeur en demonstrateur van de Chelsea Physic Garden, een botanische tuin. In 1779 stichtte hij in Lambeth zijn eigen botanische tuin, waar leden voor een guinea per jaar de planten konden bekijken en zijn bibliotheek konden bezoeken. Voor 2 guinea's konden leden ook plantmateriaal en zaden verkrijgen. In 1789 verhuisde hij naar zijn botanische tuin in Brompton.

Tussen 1775 en 1798 publiceerde Curtis "Flora Londiniensis" in zes delen. Het was voor hem echter geen financieel succes. De delen waren lijvig, prijzig en de geïllustreerde planten die in de omgeving van Londen groeiden, werden door veel mensen niet interessant bevonden. Later kwam echter wel de waardering voor de illustraties vanwege de goede kwaliteit. De illustraties werden vervaardigd door onder meer James Sowerby, Sydenham Edwards en William Kilburn. In 1786 publiceerde Curtis "Assistant Plates to the Materia Medica".

Op 1 februari 1787 publiceerde Curtis het eerste deel van "The Botanical Magazine". Na Curtis' dood werd het succesvolle blad hernoemd in "Curtis's Botanical Magazine", de titel waaronder het tegenwoordig nog steeds wordt uitgegeven. In tegenstelling tot "Flora Londiniensis" richtte "The Botanical Magazine" zich op opvallende, exotische en ongebruikelijke planten. Na Curtis' dood nam zijn vriend John Sims de verantwoordelijkheid voor de inhoud van het blad op zich. Sydenham Edwards werd gezien als de meest getalenteerde illustrator die ooit voor het blad heeft gewerkt. William Herbert was een botanicus die artikelen over bolgewassen voor het blad schreef.



</doc>
<doc id="1169298" url="https://nl.wikipedia.org/wiki?curid=1169298" title="Diapauze">
Diapauze

Diapauze is een fysiologische staat van ontwikkelingsstilstand die door heel specifieke omstandigheden begint en eindigt. Er zijn allerlei definities en contexten waarin deze term wordt gebruikt, maar het meest gebruikt wordt de term bij geleedpotigen, met name insecten. Een van de meest expliciete definities, die veel van de belangrijke eigenschappen afdekt, is de volgende:

Diapauze wordt niet alleen door specifieke stimuli in gang gezet, maar als de diapauze eenmaal is begonnen kunnen ook alleen bepaalde stimuli het organisme weer uit de diapauze halen. Dit is een essentieel verschil met winterslaap.


</doc>
<doc id="1169507" url="https://nl.wikipedia.org/wiki?curid=1169507" title="Kris Merckx">
Kris Merckx

Kris Merckx (Stekene, 1 augustus 1944) is een Belgisch PVDA-politicus, arts en redacteur van het partijblad Solidair. 

Samen met Ludo Martens stond hij in 1970 aan de wieg van AMADA die in 1979 tot PVDA werd omgedoopt. Hij startte samen met Michel Leyers op 4 januari 1971 met de eerste praktijk van Geneeskunde voor het Volk (GvhV). Hij speelde samen met de overige artsen van GvhV en de PVDA een belangrijk rol in het aan het licht brengen van een grote loodverontreiniging door Union Minière in de Antwerpse deelgemeente "Hoboken". Van 1976 tot aan de fusie in 1982 met Antwerpen zetelde hij in de gemeenteraad van Hoboken.

Hij is dertien jaar lang hoofdredacteur geweest van het wekelijks verschijnend partijblad "Solidair" en was ook woordvoerder voor de partij. Door zijn vele politiek werk moest hij zijn praktijk als arts laten vallen. Ondertussen heeft de jonge generatie waaronder Peter Mertens en Mie Branders zijn rol overgenomen. Hierdoor kon hij het wat rustiger aandoen. Zijn politiek werk neemt sindsdien minder tijd in beslag en vanaf 2001 kon hij opnieuw halftime werken als arts in de groepspraktijk van Geneeskunde voor het Volk in Hoboken. Kris Merckx ging met pensioen in de zomer van 2009. In datzelfde jaar kende de plaatselijke afdeling van de Vlaamse socialistische partij sp.a hem de prijs toe van 'Meest verdienstelijke Hobokenaar'. Dat was opmerkelijk, aangezien Merckx in de jaren zeventig en tachtig op zeer gespannen voet had geleefd met de toenmalige Socialistische Partij (SP), de voorloper van de sp.a. Zijn veertigjarige ervaring als arts en politicus schreef Kris Merckx neer in het autobiografische boek 'Dokter van het volk'.

Bij de gemeente, districts en provincieraadsverkiezingen van 2012 werd Kris Merckx tweemaal verkozen. Hij behaalde een zetel in de provincieraad van Antwerpen en werd verkozen als districtsraadslid in Hoboken. Hij leeft evenwel aan een gemiddeld werknemersloon, het overige stort hij in de partijkas.




</doc>
<doc id="1169571" url="https://nl.wikipedia.org/wiki?curid=1169571" title="Idiopathische trombocytopenische purpura">
Idiopathische trombocytopenische purpura

Idiopathische trombocytopenische purpura (ITP) of de ziekte van Werlhof is een aandoening waarbij patiënten een te lage hoeveelheid bloedplaatjes (trombocyten) in hun bloed hebben (trombocytopenie), zonder dat dit tekort kan worden verklaard (idiopathisch).

Vaak lijkt er een verband te zijn met antilichamen gericht tegen eiwitten in de celmembraan: het afweersysteem breekt de bloedplaatjes daardoor versneld af. De ziekte staat daarom ook bekend als auto-immuuntrombocytopenische purpura (AITP), omdat er antilichamen worden aangemaakt die auto-antigenen afbreken.

De meeste patiënten tonen geen symptomen bij anamnese of kenmerken bij lichamelijk onderzoek, hoewel de trombocytopenie kan leiden tot een vertraagde stolling, waardoor bloedingen kunnen ontstaan. Eén specifiek soort bloeding is purpura, blauwe plekken op de huid. Deze bloedingen kunnen worden gestelpt met coagulantia.


</doc>
<doc id="1170419" url="https://nl.wikipedia.org/wiki?curid=1170419" title="René Kahn">
René Kahn

René Kahn (Amsterdam, 18 juni 1954) is een Nederlandse psychiater. Hij studeerde van 1972 tot 1979 geneeskunde aan de Rijksuniversiteit Groningen. Hier haalde hij in 1979 zijn artsexamen.

Na het behalen van zijn artsexamen specialiseerde Kahn zich in de psychiatrie aan de Rijksuniversiteit Utrecht en in de neurologie in het Academisch Medisch Centrum. Sinds 1986 staat hij ingeschreven als zenuwarts. In 1985 vertrok hij naar de Verenigde Staten, waar hij onderzoek deed naar de biologische achtergronden van angststoornissen en schizofrenie. In totaal werkte hij acht jaar als psychiater en wetenschappelijk onderzoeker in twee ziekenhuizen in New York City. In 1990 promoveerde hij bij de hoogleraren Van Praag en De Wied aan de Rijksuniversiteit Utrecht op het proefschrift "Serotonin Receptor Hypersensitivity in Panic Disorder: an Hypothesis".

Sinds 1993 is Kahn hoogleraar klinische en biologische psychiatrie aan de Universiteit Utrecht en hoofd van de afdeling psychiatrie van het Universitair Medisch Centrum Utrecht. In deze functie is hij verantwoordelijk voor de opleiding van de arts-assistenten psychiatrie. 

Kahn doet onderzoek naar biologische oorzaken van psychiatrische aandoeningen als schizofrenie en angststoornissen.
Momenteel geeft hij leiding aan een onderzoeksproject naar de biologische en omgevingsfactoren die een rol spelen bij schizofrenie. Hij heeft mede het bewijs geleverd dat schizofrenie wordt veroorzaakt door een afwijking in het centrale deel van de hersenen.

Van 2003 tot 2006 was Kahn voorzitter van de Nederlandse Vereniging voor Psychiatrie. In 1989 werd hij onderscheiden met de Ramaermedaille, een Nederlandse prijs voor verricht onderzoek op het gebied van de psychiatrie. In 2009 werd hij gekozen als lid van de Koninklijke Nederlandse Akademie van Wetenschappen (KNAW). 

Kahn heeft meerdere boeken geschreven voor een breed publiek zoals "Onze hersenen" en "In de spreekkamer van de psychiater". Hij was gast in televisieprogramma's als "Pauw & Witteman", "Kijken in de Ziel", "Opgenomen" en "Boeken".





</doc>
<doc id="1170743" url="https://nl.wikipedia.org/wiki?curid=1170743" title="Françoise Dolto">
Françoise Dolto

Françoise Dolto (6 november 1908 – 25 augustus 1988) was een Frans kinderarts en psychoanalyticus. Ze werkte met onder anderen de Franse psychiater Jacques Lacan en staat bekend om haar psychotherapeutisch werk met kinderen. Ze was ook de moeder van de in Frankrijk zeer populaire zanger Carlos (1943-2008) en de zuster van de minister Jacques Marette (1922-1984).



</doc>
<doc id="1170779" url="https://nl.wikipedia.org/wiki?curid=1170779" title="Vena saphena parva">
Vena saphena parva

Vena saphena parva, afgekort tot VSP, kleine huidader der dij of rozenader is een groot, oppervlakkig verlopend afvoerend bloedvat (vene) op het onderbeen. De VSP ontspringt aan de veneuze boog op de voetrug, en loopt langs de buitenzijde van de enkel (malleolus lateralis) midden over de kuit naar de knieholte. Normaal gesproken maakt het vat daar verbinding met de vena poplitea, deel van het diepveneuze systeem van het been. Deze aansluiting wordt VSP-crosse genoemd; deze aansluiting kan ook vele centimeters hoger of lager gevonden worden.
Bij een deel van de patiënten is er op dit niveau helemaal geen aansluiting, maar verloopt het vat via de achter-binnenzijde van het been, en maakt verbinding met de vena saphena magna: zo'n verbinding wordt vene van Giacomini genoemd.

Bij veneuze insufficiëntie is er terugstroom van bloed, terug het been in. Dit geeft klachten als vermoeide benen, oedeem, krampen en het ontstaan van hypostatisch eczeem en open been. In zo'n 10% van de gevallen wordt veneuze insufficiëntie volledig veroorzaakt door dysfunctioneren van de VSP; daarnaast wordt insufficiëntie van de VSP vaak gevonden in combinatie met insufficiëntie van de VSM.

Vroeger werd insufficiëntie van de VSP vaak behandeld met een korte strip waarbij het vat verwijderd werd, van enkel tot knieholte. Dit gaf nogal eens zenuwletsel. Daarom wordt nu meestal alleen een crossectomie verricht.
Behandelingsopties in opkomst zijn:


</doc>
<doc id="1170943" url="https://nl.wikipedia.org/wiki?curid=1170943" title="Erytrodermie">
Erytrodermie

Erytrodermie is roodheid van de huid over vrijwel het gehele lichaam. Het is dus een uitgebreide vorm van diffuus erytheem. Meestal is er dan ook schilfering aanwezig. Handpalmen en voetzolen vertonen meestal overmatige eeltvorming (hyperkeratose). Nagels worden vaak dik en brokkelig (dystrofische nagels). Als een patiënt bijna helemaal rood is (ca. 90%), wordt er gesproken van suberytrodermie.
Omdat een patiënt door de uitgebreidheid van de ontsteking veel vocht en warmte verliest, kan hij onderkoeld en uitgedroogd raken.

Erytrodermie kan verschillende oorzaken hebben, zoals


</doc>
<doc id="1170970" url="https://nl.wikipedia.org/wiki?curid=1170970" title="Hydrochloorthiazide">
Hydrochloorthiazide

Hydrochloorthiazide is een thiazidediureticum. Op grond van werkzaamheid en prijs is bij de behandeling van hypertensie bij ouderen (ouder dan 55 jaar) een thiazidediureticum het middel van eerste keus. Afhankelijk van leeftijd, plasma renine activiteit, etnische afkomst en eventuele andere aandoeningen die de patiënt heeft, komen ook andere bloeddrukverlagende middelen als eerste keuze middel in aanmerking. Hydrochloorthiazide is ook geschikt voor de behandeling van geïsoleerde systolische hypertensie, evenals langwerkende dihydropyridine calcium antagonisten. 
Dit is een vorm van hypertensie, waarbij alleen de bovendruk verhoogd is. Dit komt vooral bij ouderen voor, door een toegenomen diameter en stijfheid van de aorta, en de reflectie van bloeddrukgolven vanuit de periferie terug naar het hart. Bij de behandeling van perifeer oedeem wordt doorgaans een sterker werkend lisdiureticum gebruikt.

Thiazidediureticum. Werking na 1 à 2 uur, maximaal effect na 4 uur. Werkingsduur ongeveer 12 uur.
Bij nierfunctiestoornis, creatinineklaring 30–70 ml/min: de dosering halveren.

Hypertensie: onderhoudsdosering 12,5-25 mg; maximaal 50 mg per dag. Bij oedeem of hartfalen: 25 tot 100mg. 



Vooral tijdens het tweede en derde trimester van de zwangerschap is de stof schadelijk.

Hydrochloorthiazide gaat over in de moedermelk. Tijdens gebruik geen borstvoeding geven.




</doc>
<doc id="1170980" url="https://nl.wikipedia.org/wiki?curid=1170980" title="Ziekte van Paget (huid)">
Ziekte van Paget (huid)

Ziekte van Paget (van de huid) is een vorm van borstkanker die zich in de opperhuid uitbreidt en daarbij de huidcellen verdringt.
Dit presenteert zich vooral bij de tepel, in de regel aan één kant, en lijkt soms bedrieglijk op eczeem met roodheid, schilfering, soms uitvloed of intrekking van de tepel. Regelmatig is er ook een knobbel in de borst te voelen. Soms is er een wond die niet geneest.
De ziekte van Paget kan ook elders op de huid voorkomen, en wordt dan "extramammaire Paget" genoemd. Bij eczeem van de tepel, niet reagerend op behandeling voor eczeem, is nader onderzoek daarom aangewezen.

De ziekte is genoemd naar Sir James Paget, een Engels chirurg die de aandoening in 1874 voor het eerst beschreef.


</doc>
<doc id="1171320" url="https://nl.wikipedia.org/wiki?curid=1171320" title="Berggentiaanblauwtje">
Berggentiaanblauwtje

Het berggentiaanblauwtje ("Maculinea rebeli", voorheen geplaatst in geslachten "Phengaris" en "Glaucopsyche") is een vlinder uit de familie van de Lycaenidae, de kleine pages, vuurvlinders en blauwtjes.

De spanwijdte bedraagt 17 tot 19 millimeter. Hij lijkt veel op het gentiaanblauwtje, maar komt op andere plaatsen voor: op droge en subalpiene graslanden. Volgens sommige auteurs gaat het echter om dezelfde soort. De soort is bekend uit Europa en de Kaukasus, maar over de precieze verspreiding is vanwege de recente afsplitsing van het gentiaanblauwtje niet alles nog bekend. De soort gaat in Europa sterk achteruit. In Nederland en België komt de soort niet voor, uit Wallonië is hij verdwenen. Hij staat als "kwetsbaar" op de Rode Lijst van de IUCN, vanwege verlies van habitat. De vlinder vliegt op hoogtes van 650 tot 2250 meter boven zeeniveau. De vliegtijd is van april tot en met september.

De waardplanten van het berggentiaanblauwtje zijn kruisbladgentiaan en "Gentiana germanica". De soort overwintert als rups of pop, in het nest van kokermieren of "Myrmica sulcinodis". De rupsen en poppen van het berggentiaanblauwtje worden door de mieren verzorgd en beschermd, en krijgen zelfs voorrang op eigen kroost. Een deel van de verklaring wordt gegeven door akoestische mimicry: in het nest van de kokersteekmier ("Myrmica schencki") maken de rupsen en poppen een raspend geluid dat het geluid van de koninginnenmier nabootst.


</doc>
<doc id="1172011" url="https://nl.wikipedia.org/wiki?curid=1172011" title="Grensvlakdermatitis">
Grensvlakdermatitis

Grensvlakdermatitis (Engels: interface dermatitis) is een ontsteking in de huid die gericht lijkt tegen de onderste laag cellen van de epidermis (opperhuid). De ontstekingscellen komen vanuit de dermis en groeperen zich rond het grensvlak: de overgang van dermis naar epidermis. De term wordt gebruikt in de dermatopathologie, oftewel het histologisch/pathologisch onderzoek naar huidaandoeningen. 

Er zijn 2 hoofdtypen grensvlakdermatitis:

Overige kenmerken van grensvlakdermatities:

Een aantal huidaandoeningen die gepaard gaan met een grensvlakdermatitis:


</doc>
<doc id="1172079" url="https://nl.wikipedia.org/wiki?curid=1172079" title="James Paget">
James Paget

James Paget (Great Yarmouth, 11 januari 1814 – Londen, 30 december 1899) was een Brits chirurg en patholoog die vooral bekend werd als de beschrijver van de ziekte van Paget van het bot en de ziekte van Paget van de huid.



</doc>
<doc id="1172492" url="https://nl.wikipedia.org/wiki?curid=1172492" title="Nodulus van Heberden">
Nodulus van Heberden

Noduli van Heberden ("Knobbels van Heberden") zijn in de geneeskunde benige verdikkingen aan de eindkootjes van de vingers, dus van de distale interfalangeale (DIP)gewrichtjes. Ze wijzen meestal op 'slijtage' van deze gewrichtjes (artrose) en zijn soms wat pijnlijk en hinderlijk maar leiden nimmer tot ernstige invaliditeit. Verdikkingen van de volgende gewrichtjes, de proximale interfalangeale gewrichten heten noduli van Bouchard. Hierbij moet onderscheid worden gemaakt met de verdikking van deze gewrichten door reumatoïde artritis, die niet door extra botafzetting maar door verdikking van de weke delen ontstaat. Belangrijk hierbij is dat een patiënt met reumatoïde artritis nooit opgezwollen DIP gewrichten heeft, dus zal die ook geen Heberden nodules ontwikkelen.

De noduli van Heberden zijn genoemd naar William Heberden (1710 – 1801), een Engels arts.


</doc>
<doc id="1172496" url="https://nl.wikipedia.org/wiki?curid=1172496" title="Nodulus van Bouchard">
Nodulus van Bouchard

Noduli van Bouchard ("knobbels van Bouchard") zijn in de geneeskunde verdikkingen aan de middenknokkels van de vingers, dus van de proximale interfalangeale (PIP) gewrichtjes. Ze kunnen wijzen op 'slijtage' van deze gewrichtjes (artrose) waarbij extra botafzetting optreedt, maar worden ook vaak gezien bij reumatoïde artritis. In het laatste geval wordt de verdikking niet door extra botafzetting maar door verdikking van de weke delen veroorzaakt.
Verdikkingen van de volgende gewrichtjes, de distale interfalangeale (DIP) gewrichten heten noduli van Heberden. 


</doc>
<doc id="1172724" url="https://nl.wikipedia.org/wiki?curid=1172724" title="Imperatieve hallucinaties">
Imperatieve hallucinaties

Imperatieve hallucinaties zijn hallucinaties in de vorm van in het hoofd gehoorde stemmen, die een persoon ergens opdracht toe geven. De persoon die deze hallucinaties heeft kan hier al of niet gevolg aan geven. Met name imperatieve hallucinaties die aanzetten tot geweld tegen zichzelf of tegen anderen zijn vanuit psychiatrisch oogpunt zorgelijk, omdat de gevolgen ernstig kunnen zijn als de opdrachten zouden worden uitgevoerd.


</doc>
<doc id="1173076" url="https://nl.wikipedia.org/wiki?curid=1173076" title="Enkel-armindex">
Enkel-armindex

Enkel-armindex (soms afgekort tot EAI) is een meting die in de geneeskunde wordt verricht om een indruk te krijgen van de toestand van de slagaders in de benen. Hiertoe wordt de (systolische) bloeddruk aan de enkel gedeeld door de (systolische) bloeddruk aan de arm. Een normale enkel-armindex is ongeveer 1. Bij een waarde <0,7 is er een verminderde doorbloeding van het been, zoals bij etalagebenen.

De bloeddruk aan de enkel wordt meestal gemeten met het manchet van de bloeddrukmeter om het onderbeen, terwijl een (klein) doppler-apparaat wordt gebruikt om te meten bij welke druk de doorstroming verdwijnt. Dit kan gebeuren aan de arteria dorsalis pedis (op de voetrug) of aan de arteria tibialis posterior (achter de mediale maleolus). Maar in principe kan ook een automatische bloeddrukmeter gebruikt worden, als de manchet ruim genoeg is.

Een verlaagde systolische bloeddruk aan de enkel wordt meestal veroorzaakt door een vernauwing in de (grotere) slagaders van het been. Bij waarden rond de 0,4 zal een been kouder aanvoelen, wit of blauw zijn, of andere tekenen van ischemie (zuurstoftekort) vertonen. Soms zijn slagaders zo aangetast door aderverkalking dat bij het oppompen van de bloeddrukmanchet het vat niet dichtgedrukt kan worden. In dat geval kan de enkel-armindex ten onrechte normaal of verhoogd lijken (>1,4). Een andere beperking van de enkel-armindex is, dat afwijkingen in de kleinere slagaders niet gevonden kunnen worden, terwijl deze wel klachten kunnen geven.


</doc>
<doc id="1173176" url="https://nl.wikipedia.org/wiki?curid=1173176" title="DBU (scheikunde)">
DBU (scheikunde)

DBU, volgens de systematische naamgeving 1,8-diazabicyclo[5.4.0]undec-7-een genoemd, is een veelgebruike organische base. DBU is een kleurloze vloeistof, die in alle verhoudingen mengbaar is met water. 

DBU wordt door zijn goede oplosbaarheid in veel organische oplosmiddelen gebruikt als niet-nucleofiele base. Veelal gaat het hierbij om deprotonering van relatief zure C-H-verbindingen, zoals esters van malonzuur. Tevens wordt DBU gebruikt in de coördinatiechemie als zwak-coördinerend ligand of als katalysator bij chemische reacties. Een voorbeeld van een reactie die door DBU gekatalyseerd kan worden is de Baylis-Hillman-reactie.




</doc>
<doc id="1173366" url="https://nl.wikipedia.org/wiki?curid=1173366" title="Huisapotheek">
Huisapotheek

Een huisapotheek is een kleine voorraad eenvoudige verband- en geneesmiddelen die over het algemeen zonder voorschrift van een arts gebruikt kunnen worden, en die in ieder huis aanwezig hoort te zijn. Naast de verbandmiddelen bevat een huisapotheek pijnstillers, ontsmettingsmiddelen (betadine, sterilon), diarreeremmers, laxeermiddelen en zalven. Een koortsthermometer, pincet, pipetten, tekentang en een goede verbandschaar mogen ook niet ontbreken. Daarnaast een EHBO-boekje met informatie over hoe te handelen bij kleine verwondingen of ziekten en een lijstje met belangrijke telefoonnummers.

Deze lijst is slechts een algemeen voorbeeld, men maakt gewoonlijk een aan de persoonlijke situatie aanpaste keuze.

De huisapotheek kan het beste op een koele, droge en donkere en afgesloten kinderveilige plaats met een gelijkmatige temperatuur worden opgeborgen. Geneesmiddelen worden bewaard in de originele verpakking met bijsluiter. Kindergeneesmiddelen en die voor volwassenen houdt men bijvoorkeur apart. Verzorgingsmiddelen of medicijnen voor huisdieren worden niet in de huisapotheek bewaard.

De middelen dienen regelmatig gecontroleerd te worden op aanwezigheid en uiterste houdbaarheidsdatum. Medicijnen die verlopen zijn worden teruggebracht naar de apotheek.
De hulpmiddelen zoals schaar, pincet, en dergelijke bergt men hygiënisch schoon op.



</doc>
<doc id="1173374" url="https://nl.wikipedia.org/wiki?curid=1173374" title="Classificatie volgens Vaughan Williams">
Classificatie volgens Vaughan Williams

De classificatie volgens Vaughan Williams is de klassieke indeling van de antiaritmica. Antiaritmica zijn geneesmiddelen die bedoeld zijn voor het onderdrukken van hartritmestoornissen, zoals boezemfibrilleren of boezemflutters.




</doc>
<doc id="1173573" url="https://nl.wikipedia.org/wiki?curid=1173573" title="Santalol">
Santalol

Santalol is een onverzadigd alcohol. Het is het hoofdbestanddeel van de etherische olie van sandelhout. Het wordt gebruikt in parfums en als geurstof in cosmetische producten (zeep, crèmes, hairspray, lotions e.d.); het heeft een zoete, matig sterke houtgeur. De concentratie van santalol in deze producten is laag (minder dan 8 ppm).

Er zijn twee isomeren, α- en β-santalol, die elk nog een aantal stereo-isomeren hebben; sommige daarvan zijn geurloos.

Van α-santalol is gebleken dat het bij muizen huidkanker kan voorkomen doordat het apoptose (celdood) van de kankercellen veroorzaakt.


</doc>
<doc id="1174228" url="https://nl.wikipedia.org/wiki?curid=1174228" title="Macula">
Macula

Macula is Latijn voor 'vlek' (meervoud: maculae, bijvoeglijk naamwoord: maculeus). De term wordt in de dermatologie gebruikt voor een kleurverandering van de huid, zonder dat de huid verheven, ruw, ingezonken of anderszins veranderd is. De belangrijkste oorzaken van kleurverandering in de huid zijn:

Een voorbeeld is de café-au-laitmacula (CALM): een vlek die op een moedervlek lijkt, maar lichter van kleur ('koffie-met-melkkleurig') en geheel vlak. Dit type huidafwijking is vaak al bij de geboorte zichtbaar. Een groot deel van de mensen heeft een of enkele CAL-maculae. Als er meer dan 6 café-au-laitmaculae groter dan 1,5 cm zijn, kan er sprake zijn van neurofibromatose.


</doc>
<doc id="1174760" url="https://nl.wikipedia.org/wiki?curid=1174760" title="Mycobacterium ulcerans">
Mycobacterium ulcerans

Mycobacterium ulcerans is een bacterie die de (sub)tropische ziekte Buruli ulcus veroorzaakt. Na tuberculose en lepra is deze ziekte in frequentie de derde mycobacteriële infectie. Kenmerkend voor "M. ulcerans" is de productie en secretie van mycolactone, een toxisch macrolide. 

De belangrijkste streken waar Buruli ulcus voorkomt zijn: West- en Centraal-Afrika, Australië en Papua Nieuw-Guinea.
Buruli ulcus komt sporadisch voor in Maleisië, China, Japan, Suriname, Frans-Guyana, Peru en Mexico.

"M. ulcerans" is nauw verwant aan "M. marinum" (veroorzaakt granulomen bij vissen en sporadisch bij mensen), "M. liflandii" (bij kikkers) en "M. pseudoshottsii" (bij vissen).


</doc>
<doc id="1174765" url="https://nl.wikipedia.org/wiki?curid=1174765" title="Buruli-ulcus">
Buruli-ulcus

Buruli-ulcus ) is een infectieziekte die wordt veroorzaakt door "Mycobacterium ulcerans". In een vroeg stadium van de infectie is er sprake van een pijnloos knobbeltje of van een pijnloze zwelling. Dit knobbeltje kan zich ontwikkelen tot een zweer. De onderhuidse zweer kan groter zijn dan aan het oppervlak van de huid waarneembaar is en kan worden omringd door een zwelling. In een gevorderd stadium kan het bot worden geïnfecteerd. Een Buruli-ulcus komt vooral voor op de armen en benen. Vaak gaat de zweer niet gepaard met koorts.

"M. ulcerans" geeft toxine mycolactone af. Deze toxine vermindert de de werking van het immuunsysteem, waardoor weefsel afsterft. De bacterie is verwant aan de bacteriën die tuberculose en lepra veroorzaken (respectievelijk "M. tuberculosis" en "M. leprae"). Er zijn geen gegevens bekend over de verspreiding van de ziekte. Vermoed dat waterbronnen een rol spelen. Anno 2013 was er nog geen effectief vaccin.

Vroegtijdige behandeling met antibiotica gedurende acht weken is in 80% van de gevallen effectief. Vaak wordt ter behandeling rifampicine en streptomycine gegeven. Soms wordt in plaats van streptomycine Clarithromycine of moxifloxacine gegeven. In sommige gevallen wordt de zweer operatief verwijderd . Meestal blijft na genezing een litteken achter.

Buruli-ulcus komen vooral voor in landelijke gebieden in Afrika bezuiden de Sahara, met name in Ivoorkust. De ziekte kom echter ook voor in Azië, ten westen van de Stille Oceaan en in Amerika. Er zijn gevallen bekend in meer dan 32 landen. Elk jaar komen er vijfduizend tot zesduizend gevallen van Buruli-ulcus voor. De ziekte komt ook voor onder dieren. Buruli-ulcus werd voor het eerst beschreven in 1897 door Albert Ruskin Cook.



</doc>
<doc id="1174838" url="https://nl.wikipedia.org/wiki?curid=1174838" title="Medicinale cannabis">
Medicinale cannabis

Medicinale cannabis is cannabis die door een patiënt verkregen wordt om te gebruiken als medicatie. De cannabisplant wordt al duizenden jaren in een geneeskundige context gebruikt vanwege zijn sedatieve, slaapbevorderende, antidepressieve, pijnstillende, anticonvulsieve, anti-emetische, ontstekingsremmende, krampwerende en eetluststimulerende eigenschappen. Mediwiet is de populaire benaming waarmee medicinaal gebruik van cannabis wordt aangeduid die niet professioneel is voorgeschreven of geproduceerd. Het woord mediwiet werd in 1994 door Wernard Bruining in de Nederlandse taal geïntroduceerd. 

De laatste jaren blijkt uit oude teksten en archeologische vondsten dat cannabis door diverse volkeren gebruikt werd, onder meer door de Sumeriërs, Skythen, Egyptenaren, Romeinen, Grieken, en diverse volkeren in Groot-Brittannië en Europa.

De eerste vermelding van medicinaal gebruik van cannabis is afkomstig van de Chinese keizer-botanicus Shen-nung die het 5.000 jaar geleden aanbeval als medicijn tegen malaria, beriberi, verstopping, reumatische pijnen, afwezigheid en diverse vrouwenkwalen. Een andere Chinese plantkundige, Hoa-Glio, omschreef een mengsel van cannabishars en wijn als een effectieve pijnstiller.

Ook in 3000 jaar oude Ayurvedische teksten uit India worden zowel de psychoactieve als de therapeutische eigenschappen van cannabis beschreven, waaronder slapeloosheid, hoofdpijn, koorts, dysenterie en andere klachten van maag en darmen, en als algemene pijnstiller, vaak toegepast bij bevallingen.

Cannabis wordt genoemd als geneesmiddel in oude Egyptische medische teksten, waaronder de Ramesseum III Papyrus (1700 v.Chr.), Papyrus Ebers (1600 v.Chr.), de Berlin Papyrus (1300 v.Chr.), en de Chester Beatty VI Papyrus (1300 v.Chr.).
In de 19e eeuw werd cannabis nog over de hele wereld als medicijn toegepast. Voordat aspirine (acetyl-salicylzuur) uitgevonden werd, was het een van de populairste pijnstillers.

Modern medisch en wetenschappelijk onderzoek begon met dokters als O'Shaughnessy en Moreau de Tours, die het gebruikten om melancholie en migraine te behandelen, en als slaapmiddel, pijnstiller en anti-epilepticum.

Tegen de tijd dat de plant in de Verenigde Staten verboden werd (de Marijuana Tax Act in 1937) was de populariteit van cannabis al fors afgenomen. Als reactie op de nieuwe wetgeving begonnen medici sceptisch te reageren op de veelbelovende berichten omtrent cannabis.

Later in de 20e eeuw ontdekten wetenschappers, die eigenlijk op zoek waren naar manieren om vast te stellen of iemand de nu illegale cannabis gebruikt had, dat het roken ervan intraoculaire druk verminderde. Hoge intraoculaire druk veroorzaakt blindheid in glaucoompatiënten, waardoor velen geloofden dat het middel gebruikt zou kunnen worden om bij deze patiëntengroep blindheid te voorkomen. Sommige Vietnam-veteranen geloofden bovendien dat de door verwondingen van de ruggengraat veroorzaakte spierstuipen door gebruik van de drug verminderd konden worden. Later medisch gebruik richtte zich vooral op het verminderen van ongewenst gewichtsverlies en chronisch verlies van de eetlust onder aidspatiënten en mensen die chemotherapie ondergaan, almede diverse aandoeningen van het skelet en spierstelsel. 

In recente jaren hebben onderzoeken aangetoond in een muismodel dat THC, aderverkalking zou kunnen helpen voorkomen door inwerking op de CB2 receptor. Het roken of op andere wijze gebruiken van cannabis op zijn geheel zal door de werking op de CB1 receptor in de hersenen en de daarop volgende verhoging van de bloeddruk en de hartfrequentie geen zinvolle preventieve werking vertonen.
Ook is cannabis (net als sommige psychedelica) toegepast ter behandeling van alcoholisme en heroïneverslaving, en ter preventie van migraine.

In 1972 liet de arts Tod H. Mikuriya met de publicatie van zijn "Marijuana Medical Papers 1839-1972" het debat omtrent de medicinale toepassing van cannabis opnieuw oplaaien.

Eind jaren zeventig werd een synthetische vorm van THC vervaardigd om het geneesmiddel Marinol te maken. Verschillende gebruikers rapporteerden diverse bijwerkingen, waardoor velen het roken van de plant prefereerden boven deze pil. Kankerpatiënten rapporteerden dat de hevige misselijkheid ten gevolge van chemotherapie het moeilijk maakte om pillen door te slikken. De effecten van gerookte cannabis kan men vrijwel direct ervaren, waardoor het dosering makkelijk is. Marinol (Dabrinol) is net als cannabis die gegeten wordt sterk psychoactief, en moeilijker te doseren. Bovendien werken andere bestanddelen in de plant samen met THC, of versterken de werking ervan. Fytotherapie, de plantengeneeskunde, stelt dat de 'hulpstoffen' in een plant of plantendeel de werking als medicijn bevorderen en bijwerkingen helpen voorkomen. Het is dus juist deze 'onzuiverheid' die een voordeel vormt.

In de jaren negentig kwam naar voren dat er in Nederland dankzij het gedoogbeleid ook vele mensen waren die cannabis gebruikten om medische redenen. Als reactie daarop besloot toenmalig minister van Volksgezondheid Els Borst dat patiënten die cannabis uit de coffeeshop haalden om medische redenen, ook een alternatief geboden moest worden zonder het risico op vervuilingen. Daarom werd in maart 2000 het Bureau Medicinale Cannabis (BMC) opgericht. Het BMC is een overheidsorganisatie (onderdeel van het Ministerie van Volksgezondheid) die zorgt voor de teelt van cannabis voor medicinale en wetenschappelijke doeleinden. Het BMC levert medicinale cannabis aan onder meer apotheken, apotheekhoudende artsen en onderzoeksinstellingen. In de Opiumwet werden ook bepalingen opgenomen die vastlegden dat de overheid moet zorgen voor voldoende cannabis voor medische doeleinden en onderzoek. In september 2003 kwam er voor het eerst medicinale cannabis beschikbaar in de apotheek.

Op 7 november 2007 heeft Nederlands minister Ab Klink van Volksgezondheid gezegd dat medicinale cannabis of mediwiet een gewoon geregistreerd geneesmiddel moet worden. Klink wil de beschikbaarheid van mediwiet voor wetenschappelijk onderzoek met vijf jaar verlengen. "Met de verlenging wil hij de ontwikkeling van een geneesmiddel met cannabis als grondstof een serieuze kans van slagen geven", aldus zijn departement.
Als reactie op deze positieve ontwikkeling voor cannabis als medicijn werd in februari 2008 de Nederlandse associatie voor legale Cannabis en haar Stoffen als Medicatie (NCSM) opgericht. De NCSM richt zich hierbij vooral op het verbeteren van de kennis over medicinale cannabis, zodat de acceptatie ervan kan toenemen.

Lange tijd heeft men getwijfeld over de botanische familie van de plant. Onderzoekers deelden de plant in bij de Brandnetelfamilie, later veranderde dat en deelde men de plant in bij de Moerbeifamilie. Tegenwoordig heeft cannabis een aparte familie, de Hennepfamilie of Cannabaceae, met slechts twee geslachten, nl. Cannabis en Humulus (Hop). Men is het er redelijk over eens dat men drie soorten cannabis kan onderscheiden: Cannabis indica, Cannabis sativa en Cannabis ruderalia.

De cannabisplant bestaat uit een complex chemisch mengsel van cannabinoïden, terpenoïden, flavonoïden, steroïden en enzymen. Er zitten minstens 66 verschillende cannabinoïden in cannabis, waarvan tetrahydrocannabinol (THC of dronabinol) en cannabidiol (CBD) de belangrijksten zijn. THC is meestal het hoofdbestanddeel, maar ook de andere inhoudsstoffen - zoals CBD - kunnen een bijdrage leveren aan de werkzaamheid. 

Zoals bij kruidengeneesmiddelen gebruikelijk is, kunnen de hoeveelheden en verhoudingen tussen de inhoudsstoffen sterk uiteenlopen. De samenstelling bepaalt de werking en de bijwerkingen van de cannabis. De cannabis die via de apotheek verstrekt wordt is van farmaceutische kwaliteit.

In de begin jaren werd mediwiet door een 60-tal Nederlandse coffeeshops met 50% korting, dus tegen inkoopsprijs verkocht aan klanten die dit medicinaal wilden gebruiken, totdat dit door de Nederlandse staat werd verboden ten faveure van het Bureau Medicinale Cannabis.

De farmaceutische vorm bestaat, volgens het Bureau voor Medicinale Cannabis, onderdeel van het Ministerie van Volksgezondheid, Welzijn en Sport, uit "Gedroogd plantenmateriaal (gamma-doorstraald)" van "de gedroogde bloeiwijzen van de vrouwelijke plant van Cannabis sativa, die is geteeld en verwerkt onder gestandaardiseerde omstandigheden, teneinde een zo constant mogelijk product te verkrijgen."

Op grond van de Opiumwet geldt, op uitzonderlijke situaties na, een verbod op de invoeren, telen, bereiden, bewerken, verwerken, verkopen, afleveren, verstrekken, vervoeren, aanwezig hebben en vervaardigen van cannabis. Echter, onder bepaalde voorwaarden is dit verbod niet van toepassing op apothekers, apotheekhoudende artsen en dierenartsen. Daarnaast is het niet van toepassing op door de overheid aangewezen instellingen en personen of instellingen die dergelijke geneesmiddelen in voorraad hebben voor de uitoefening van de geneeskunst, tandheelkunde of voor eigen geneeskundig gebruik.

Aangezien cannabis op lijst II staat, dient er (op basis van artikel 8, eerste lid, onderdelen a tot en met c, van de Opiumwet) voor medisch gebruik een opiumontheffing aangevraagd te worden.

In België is het medicinaal gebruik van cannabis niet toegestaan en is het dus niet verkrijgbaar als medicijn. Wanneer medicinaal gebruik kadert in wetenschappelijk onderzoek, uitgevoerd door een universitair ziekenhuis of een erkende pijnkliniek, is het bij wet wel toegestaan.

Cannabis bevat een kleine hoeveelheid psychoactieve stoffen. Het roken van welk kruid dan ook brengt schadelijke verbrandingsproducten in het lichaam, wat onder andere een negatieve uitwerking heeft op de luchtwegen en de hersenen. Steeds meer mensen kiezen voor het verdampen van een kruid in een vaporizer als toedieningsvorm, wat minder schade toebrengt. Ook mensen die hun leven lang nog nooit iets hebben gerookt, hebben geen moeite met het binnenhouden van cannabisdamp (vooral als deze eerst heeft kunnen afkoelen, zoals dat het geval is bij De-verdamper en de Volcano vaporizer).

Medicinaal gebruik van cannabis moet gezien worden als een vorm van fytotherapie (kruidengeneeskunde). Het kan vooral palliatieve zorg, oftewel verlichting bieden. Uit een Californisch onderzoek bleek dat artsen het voor meer dan 250 klachten voorschreven. De werking van medicinale cannabis is wetenschappelijk bewezen bij vier aandoeningen:


Verder zijn er nog een aantal algemene werkingen van cannabis:

Ook zijn er een aantal klachten die met succes met medicinale cannabis zijn behandeld, maar waarvan de resultaten nog niet ondersteund zijn met een grootschalig wetenschappelijk onderzoek:
Er zijn aanwijzingen dat cannabis effect zou hebben op de ongewenste celdeling zoals in het geval van kanker

Er zijn in Nederland vijf soorten medicinale cannabis verkrijgbaar in de apotheek: Bedrocan, Bedrobinol, Bediol, Bedica en Bedrolite, elk met een eigen samenstelling en sterkte.. Deze varieteiten worden onder licensie van het bedrijf Bedrocan International geproduceerd.


Bediol heeft een lager THC-gehalte en een hoog cannabidiolgehalte (CBD). Dit betekent dat een bekende bijwerking, zoals 'high' worden, minder snel optreedt. Dit maakt het gebruik van medicinale cannabis voor met name MS-patiënten bij continue pijnbestrijding overdag beter mogelijk. Daarnaast is het nieuwe product door de granulaatvorm goed te hanteren en te doseren, met name door patiënten die moeite hebben met coördinatie.

Bedica is een nieuwe variëteit medicinale cannabis. Het gehalte dronabinol (THC) bedraagt ca. 14%, het gehalte cannabidiol (CBD) minder dan 1%.

Niet alle zorgverzekeraars vergoeden medicinale cannabis, of slechts ten dele. Daarnaast mogen huisartsen deze medicinale cannabis slechts voor een beperkt aantal ziektebeelden voorschrijven. De matige kwaliteit, het beperkte aantal soorten, het feit dat de medicinale cannabis doorstraald is met gammastraling om het te steriliseren en de hoge prijs, doet sommige 'mediwietgebruikers' naar de coffeeshop gaan, of besluiten het zelf te telen alhoewel dit, op uitzonderlijke omstandigheden na, strafbaar is.

Sinds 2012 is in Nederland het geneesmiddel Sativex (GW Pharmaceuticals) geregistreerd ter verlichting van symptomen bij MS-patiënten met matige tot ernstige spasticiteit die onvoldoende reageren op andere medicatie. Het is een spray voor oraal gebruik en bevat als werkzame bestanddelen delta-9-tetrahydrocannabinol (THC) en cannabidiol (CBD) en extracten van de cannabisplant. Het is uitsluitend op recept verkrijgbaar (UR).



</doc>
<doc id="1174876" url="https://nl.wikipedia.org/wiki?curid=1174876" title="Michel de Certeau">
Michel de Certeau

Michel de Certeau (Chambéry, 17 mei 1925 - Parijs, 9 januari 1986) was een Franse jezuïet en wetenschapper die werkzaam was als historicus, filosoof, theoloog en psychoanalyticus. In de jaren zestig en zeventig van de twintigste eeuw drukte Certeau, net als de marxist Henri Lefebvre een groot en eigen stempel op de kritische cultuurfilosofie. Met name op het belang en de dynamiek van het alledaagse leven in een moderne, stedelijke samenleving. De Parijse studentenrevolte, de 'mei '68' gebeurtenissen, zijn van grote invloed geweest op zijn theoretische ontwikkeling. Rond de eeuwwisseling kwam zijn werk opnieuw in de belangstelling, met name binnen de studies van de alledaagse populaire cultuur en de media- en communicatiestudies.

Michel de Certeau werd geboren in Chambéry in de Savoie. Zijn vader Hubert de La Barge de Certeau stamde uit een familie van kleine landadel. Zijn moeder die al vroeg wees was stamde uit een familie uit de Dauphiné. Hij was de oudste van vier kinderen. Hij werd opgevoed in een streng katholieke traditionalistische atmosfeer. In het voortgezet onderwijs studeerde hij Grieks, Latijn en Duitse filosofie. Aan de universiteiten van Grenoble, Lyon en Parijs studeerde hij klassieke letteren en wijsbegeerte. In de herfst van 1950 besloot hij toe te treden tot de Sociëteit van Jezus, bekend als de jezuïeten, om missionaris in China te worden. In 1953 kreeg hij de gelegenheid aan het bekende jezuïeten seminarie Les Fontaines in Chantilly het speciale jaarprogramma te volgen. Hij bracht een jaar lang met medestudenten en onder leiding van pater Joseph Gauvin door met zes uur per dag Hegel lezen (in het Duits) en becommentariëren. Op 31 juli 1956 werd Michel Certeau in Lyon tot priester gewijd.

Al voor zijn jezuïetentijd was Certeau begonnen met de voorbereiding van zijn proefschrift over Sint Augustinus. Uiteindelijk zou hij in 1960 aan de Sorbonne promoveren in de godsdienstwetenschappen op een proefschrift over het dagboek van Pierre Favre, een van de eerste jezuïeten uit de zestiende eeuw. Hij doceerde aan verschillende ordescholen en het autonome Institut Catholique van Parijs. Zijn studies en publicaties waren in opdracht van de jezuïetenorde. Hij was redacteur van jezuïetentijdschriften waarmee men probeerde de katholieke spirualiteit te vernieuwen. Certeau noemde zich spiritualiteitshistoricus. Naast de Europese Certeau, de geschiedfilosoof en historicus van geloof en mystiek, is er een Amerikaanse Certeau, de theoreticus van het alternatieve discours.
De gebeurtenissen van mei 1968 brachten een kentering in het leven en de carrière van Certeau. Tot dan waren zijn publicaties overwegend van theologische en historische aard. In 1968 publiceerde hij "La prise de parole", een cultuurfilosofische analyse van de gebeurtenissen van mei '68. Hij neemt vanaf die tijd een veel directere houding aan die aansluit bij de culturele en politieke gebeurtenissen. Certeau ziet in 'mei '68 'het woord nemen' als een symbolische revolutie. Anders dan de situationisten zet hij zich niet af tegen 'het systeem', maar probeert hij te analyseren wat er precies gebeurde door 'het woord nemen'.

Michel Certeau had een gezonde stijl van leven. Hij verkeerde in zeer goede fysieke conditie toen in juli 1985 onverwacht de diagnose kanker werd geconstateerd. Hij overleed op 9 januari 1986 in zijn appartement in Parijs.

Oorspronkelijk had Certeau zich als voorbereiding op zijn dissertatie verdiept in Augustinus. Op verzoek van de jezuïtenorde maakt hij studie van het begin van de spirituele beweging in Frankrijk in de zestiende en zeventiende eeuw. Hij promoveert in 1960 op de dagboeken van Pierre Favre.
Na zijn dissertatie doet Certeau onderzoek naar de mysticus Jean-Joseph Surin. Hij publiceert twee maal, in 1963 en 1966.


Kern in het werk van Certeau is de alledaagsheid. In de jaren zestig van de twintigste eeuw ontwikkelde zich een filosofische stroming die het belang en de dynamiek van het alledaagse leven in moderne, stedelijke samenlevingen thematiseerde. Henri Lefebvre en Michel Certeau waren daarbij de belangrijkste auteurs. Zij zochten naar een beter begrip van de moderniteit en haar neerslag in de grootstedelijke cultuur.





</doc>
<doc id="1175529" url="https://nl.wikipedia.org/wiki?curid=1175529" title="Interval likelihood ratio">
Interval likelihood ratio

Een interval likelihood ratio (interval waarschijnlijkheidsratio) is een verhouding van verhoudingen. Het is de verhouding tussen de verhouding van zieken met een testuitslag binnen een bepaald interval van testuitslagen en het totaal aantal zieken in de onderzochte populatie en de verhouding tussen het aantal ‘niet zieken’ met een testuitslag binnen ditzelfde interval en het totaal aantal ‘niet zieken’.
Hierbij volgt een voorbeeld van testuitslagen waarbij intervalspecifieke likelihood ratios berekend worden.

Witte bloedcel telling voor bacteriëmie in jonge kinderen: Likelihood Ratios

Een voorbeeld van berekening: voor het interval 20000-24999 is de intervalspecifieke likelihood ratio gelijk aan (21/60)/(69/452) = 35%/15% = 2,3 zoals men in de tabel ook kan lezen.

Het voordeel van intervalspecifieke likelihood ratio’s ten opzichte van een likelihood ratio is dat men voor vrijwel elke uitslag beter de posttestwaarschijnlijkheid van ziekte kan berekenen dan met een likelihood ratio (theoretisch is voor één enkele uitslag de posttestwaarschijnlijkheid dezelfde bij positieve likelihood ratio, voor één uitslag bij negatieve likelihood ratio). Een likelihood ratio kan enkel gebruikt worden voor dichotome uitslagen. Dichotome testresultaten (vragen, onderzoeksresultaten) zijn uitslagen waarbij slechts twee mogelijkheden bestaan. Voorbeelden hiervan zijn combinates als positief en negatief, ja en neen, lager dan 5 en hoger dan 5, etc. Men zou hier dus een afkappunt moeten kiezen (bv. lager dan 20000 t.o.v. 20000 of meer). Bij een afkappunt lager dan 20000 t.o.v. 20000 of meer zijn er in dit voorbeeld 39 kinderen die aan bacteriëmie lijden én 20000 of meer witte bloedcellen geteld worden. Dit ten opzichte van 109 kinderen die niet aan bacteriëmie lijden en waarbij men toch 20000 of meer witte bloedcellen telt. De positieve likelihood ratio hiervan berekend is 2,7.

Likelihood ratios worden gebruikt om de posttestwaarschijnlijkheid van ziekte te berekenen: hoe hoger de likelihood ratio, hoe hoger de waarschijnlijkheid van ziekte bij eenzelfde pretestwaarschijnlijkheid van ziekte. De likelihood ratio 2,7 is groter dan de interval likelihood ratio bij uitslagen die dichter bij het afkappunt liggen (zie tabel hierboven) en lager dan interval likelihood ratio’s die verder van het afkappunt liggen. Iets analoogs kan geschreven worden bij de negatieve likelihood ratio. Bij niet-dichotome testen met continue variabelen of geordende variabelen kan men dus beter intervalspecifieke likelihood ratio’s gebruiken dan likelihood ratio’s. Ze laten voor vrijwel alle uitslagen toe nauwkeuriger de posttestwaarschijnlijkheid te schatten.

Een nadeel is dat de frequenties bij intervallen beduidend of veel lager is dan voor de totale groep en dat de intervalspecifieke likelihoodratio’s daardoor minder betrouwbaar zijn. Dat heeft tot gevolg dat men het aantal klassen van uitslagen best beperkt houdt. Een klasse van uitslagen is een geheel van uitslagen die men als dezelfde uitslag behandeld, zoals bv. hier de uitslagen van 20000 tot en met 24999. Het aantal klassen beperkt houden staat evenwel haaks op de bedoeling zo precies mogelijk de posttestwaarschijnlijkheid te kunnen berekenen zodat naar een compromis moet gestreefd worden tussen betrouwbaarheid en nauwkeurigheid bij het indelen van de uitslagen in klassen. Ook worden (eerder) extreme waarden veel minder talrijk gevonden in de populatie waardoor deze extreme uitslagen tenderen vrij onbetrouwbare likelihood ratio’s te hebben. Dit laatste komt bv. ook tot uiting in hierboven gegeven voorbeeld waar het 95%-betrouwbaarheidsinterval (95% CI) een ondergrens heeft van 2,4 en een bovengrens heeft van 257,2. De reikwijdte van dit interval is relatief groot en de ware interval likelihood ratio situeert zich dus met een waarschijnlijkheid van 95% tussen die grenzen.

De aard van betrouwbaarheidsintervallen houdt tevens in dat er nog 5% kans is dat de ware likelihood ratio toch nog hoger of nog lager is. De interval likelihood ratio van 25 is een schatting bij één bepaalde steekproef en onder meer met dit gegeven kan berekend worden tussen welke grenzen met welke kans de ware interval likelihood ratio zal liggen. Hoe betrouwbaarder de meting (hoe meer gelijkaardige personen in de klasse), hoe nauwer deze grenzen zullen zijn en hoe preciezer men de posttestwaarschijnlijkheid zal kunnen schatten.


</doc>
<doc id="1176658" url="https://nl.wikipedia.org/wiki?curid=1176658" title="Nitrobenzeen">
Nitrobenzeen

Nitrobenzeen is een organische verbinding met als brutoformule CHNO. De stof komt voor als een naar amandel ruikende, geel-groene vloeistof, die slecht oplosbaar is in water. Nitrobenzeen is de eenvoudigste aromatische verbinding waarbij één nitrogroep aan de benzeenring is gekoppeld. Nitrobenzeen werd voor het eerst gesynthetiseerd door Eilhard Mitscherlich.

Nitrobenzeen kan gesynthetiseerd worden door benzeen een aromatische nitrering. Daartoe wordt een mengsel bereid van salpeterzuur en zwavelzuur (zogenaamd nitreerzuur), waardoor een oplossing van het nitroniumion (NO) ontstaat:

Dit mengsel wordt toegevoegd aan benzeen en door een elektrofiele aromatische substitutie wordt een waterstofatoom op aromatisch ring vervangen door een nitrogroep:

De synthese kan gemakkelijk in het laboratorium worden uitgevoerd met een drienekkolf, waarbij benzeen voorzichtig aan het nitreermengsel wordt toegedruppeld met een druppeltrechter. Aan het einde van de reactie drijft het gevormde nitrobenzeen boven op het nitreermengsel en kan het afgescheiden worden met een scheitrechter. In de industrie wordt ruwweg dezelfde productiemethode toegepast omdat deze relatief goedkoop is.

De nitrogroep zorgt ervoor dat de benzeenring relatief inert wordt ten opzichte van de meeste elektrofielen. Verdere elektrofiele aromatische substitutie zal daardoor pas plaatsvinden onder nog drastischere omstandigheden. Nitrering van nitrobenzeen zal hoofdzakelijk (ongeveer 93%) 1,3-dinitrobenzeen gevormd worden, omdat de nitrogroep het intermediair Meisenheimercomplex destabiliseert wanneer substitutie op de ortho- of para-plaats plaatsgrijpt:

Door de reductie van de nitro-groep met een nikkel-katalysator en waterstof kan aniline worden verkregen. Een andere methode is reductie met waterstofchloride over een ijzerkatalysator:

Het kan ook gereduceerd worden met tin(II)chloride.

Nitrobenzeen is een belangrijke grondstof bij de synthese van verscheidene organische verbindingen zoals aniline, benzidine, 1,3,5-trinitrobenzeen, 2,4-dinitrofenylhydrazine en chinoline. Ook zijn talloze derivaten bekend, die uiteenlopende toepassingen bezitten. Hooggenitreerde derivaten, zoals 2,4,6-trinitrotolueen (TNT), 2,4,6-trinitrofenol (picrinezuur) en triaminotrinitrobenzeen (TATB), doen dienst als explosief.

Soms wordt nitrobenzeen vanwege zijn hogere inertheid ook als oplosmiddel voor Friedel-Craftsacyleringen gebruikt.

Nitrobenzeen is een zeer toxische vloeistof (onder meer voor de nieren, longen, de lever, het bloed en de slijmvliezen) en wordt ervan verdacht kanker te kunnen veroorzaken (carcinogeen). Het wordt zeer snel geabsorbeerd doorheen de huid. De vloeistof is irriterend voor de ogen, de huid en de luchtwegen. Blootstelling aan nitrobenzeen kan hoofdpijn, duizeligheid, hartslagverhogingen en braakneigingen veroorzaken.



</doc>
<doc id="1176805" url="https://nl.wikipedia.org/wiki?curid=1176805" title="Centrum Infectieziektebestrijding">
Centrum Infectieziektebestrijding

Het Centrum Infectieziektebestrijding (CIb) is een onderdeel van het Nederlandse Rijksinstituut voor Volksgezondheid en Milieu (RIVM) en heeft tot doel infectieziekten te signaleren, te bestrijden en zo mogelijk te voorkomen door:

Vanaf 2005 was Roel Coutinho directeur van het CIb.



</doc>
<doc id="1177085" url="https://nl.wikipedia.org/wiki?curid=1177085" title="Jochem Douma">
Jochem Douma

Jochem Douma (Stadskanaal, 23 november 1931) is een Nederlandse theoloog, voorheen van de Gereformeerde Kerken vrijgemaakt. Hij is jarenlang hoogleraar geweest en heeft diverse christelijke boeken op zijn naam staan. Hij staat vooral bekend als christelijk ethicus. Douma was lange tijd een van de gezichten van de Gereformeerde Kerken vrijgemaakt totdat hij in november 2014 de overstap maakte naar de Nieuwe Vrijgemaakte Kerken.

Douma studeerde theologie aan de gereformeerd-vrijgemaakte Theologische Hogeschool Kampen (Broederweg) in Kampen (tegenwoordig Theologische Universiteit Kampen (Broederweg) geheten) en aan de Universiteit van Amsterdam. In 1966 promoveerde hij aan bovengenoemde hogeschool op het proefschrift "Algemene genade. Uiteenzetting, vergelijking en beoordeling van de opvattingen van A. Kuyper, K. Schilder en Joh. Calvijn over "algemene genade"".

Van 1961 tot 1968 was hij predikant in Rijnsburg en van 1968 tot 1970 in Brunssum. Daarna was hij van 1970 tot aan zijn emeritaat op 1 januari 1997 als hoogleraar christelijke ethiek verbonden aan de Theologische Universiteit Kampen (Broederweg). Van 1993 tot 1998 was hij ook bijzonder hoogleraar medische ethiek aan de Vrije Universiteit Amsterdam.

Daarnaast was hij van 1981 tot 1996 voorzitter van de Vereniging ter Bescherming van het Ongeboren Kind (VBOK).

Douma schrijft theologische boeken, hoofdzakelijk op het terrein van de christelijke ethiek, de calvinistische filosofie en de exegese. Ook schrijft hij regelmatig columns in het "Nederlands Dagblad".

De theoloog baarde in november 2014 opzien met zijn overstap van de Gereformeerde Kerken vrijgemaakt naar de Gereformeerde Kerken Nederland. Dit kerkgenootschap is in 2003 ontstaan als gevolg van een afsplitsing vanwege de koers van de Gereformeerde Kerken vrijgemaakt. Douma lichtte zijn keuze toe in het boekje "Afscheid". Volgens hem zijn de vrijgemaakten hun gereformeerde identiteit aan het verliezen. Dit illustreerde hij aan de hand van veranderingen op het gebied van liturgie, leerdiensten en kerkelijke eenheid. Ook hekelde Douma de grote ruimte die plaatselijke kerken wordt geboden, en het niet aanspreken van gemeenteleden die in zonde leven. De druppel is voor hem het besluit van de Vrijgemaakte synode in juni 2014 om toenadering te zoeken tot de Nederlands Gereformeerde Kerken.




</doc>
<doc id="1177431" url="https://nl.wikipedia.org/wiki?curid=1177431" title="Koraalslangen">
Koraalslangen

Koraalslangen ("Micrurus") zijn een geslacht van slangen uit de familie koraalslangachtigen (Elapidae). 

Er zijn 79 soorten, inclusief de pas in 2014 wetenschappelijk beschreven soort "Micrurus potyguara". 

De Nederlandstalige naam koraalslangen slaat op de felle kleuren. Koraalslangen zijn zonder uitzondering zeer giftig.

Alle soorten komen voor in zuidelijk Noord-, Midden- en Zuid-Amerika, inclusief de Caraïben.

Geslacht "Micrurus"


</doc>
<doc id="1177434" url="https://nl.wikipedia.org/wiki?curid=1177434" title="Zwarte adder">
Zwarte adder

De zwarte adder ("Pseudechis porphyriacus") is een slang uit de familie koraalslangachtigen (Elapidae). De soort werd voor het eerst wetenschappelijk beschreven door George Shaw in 1794. Oorspronkelijk werd de wetenschappelijke naam "Coluber porphyriacus" gebruikt. 

De kleur is zwart, opvallend zijn de helder rode buikzijde en de glanzende schubben. Vlak voor de vervelling wordt de slang wat bruiner van kleur. De lengte is 1,5 tot 2,5 meter waarmee het een van de langere Elapidae-soorten is. De kop is nauwelijks te onderscheiden van het lichaam door het ontbreken van een insnoering bij de nek. Een gelijkende soort is "Cryptophis nigrescens", welke eveneens zwart is met een rode buik. Deze laatste soort echter heeft alleen een rode kleur op het midden van de ventrale zijde, terwijl bij de zwarte adder de rode kleur doorloopt op de onderzijde van de flanken.

De zwarte adder komt voor in het oosten van Australië, de habitat bestaat uit bossen en vochtige moerassen. De slang leeft in de nabijheid van water waar de prooi wordt gevangen, op het menu staan vooral kikkers, ook kleine zoogdieren, hagedissen en vogels worden gegeten. De soort is dagactief, maar kan tijdens warme nachten ook 's nachts worden aangetroffen.

De soort is in tegenstelling tot de meeste koraalslangachtigen eierlevendbarend en per keer worden 8 tot 40 jongen geboren, die zo'n 22 centimeter lang zijn. Ze komen ter wereld in een dun vlies dat direct na de geboorte wordt opengescheurd door de kronkelbewegingen van de jonge slang. De zwarte adder is giftig maar beten zijn door het schuwe karakter zeldzaam. Bij verstoring zal de slang proberen weg te vluchten in plaats van aan te vallen.

De introductie van de giftige reuzenpad ("'Rhinella marina") in Australië heeft vele exemplaren het leven gekost. Uit onderzoek blijkt dat de bek van de zwarte adder gemiddeld steeds kleiner wordt, mogelijk als gevolg van de aanwezigheid van de reuzenpad. Exemplaren met een kleine bek zijn minder snel geneigd om de grotere padden te eten en pakken de kleinere exemplaren. Deze zijn niet dodelijk waardoor de slang zichzelf niet onbedoeld vergiftigt en zo overleeft. Biologen spreken van een supersnelle evolutie. Omdat de pad in 1935 werd geïntroduceerd heeft deze aanpassing van de kop zich in minder dan 23 generaties ontwikkeld.



</doc>
<doc id="1177994" url="https://nl.wikipedia.org/wiki?curid=1177994" title="Bettie Page">
Bettie Page

Bettie Mae Page (Kingsport (Tennessee), 22 april 1923 - Los Angeles, 11 december 2008) was een Amerikaans fotomodel.

In de jaren vijftig werd ze bekend als pin-up girl onder leiding van Irving Klaw. In januari 1955 was zij Playmate van de maand voor het blad Playboy Magazine. Ook werkte ze als bondagefotomodel. Page werd vooral 'ondergronds' populair vanwege de taboe-sfeer die rond haar foto's hing.

Eind jaren 50 bekeerde ze zich tot het christelijk geloof, volgde een drietal Bijbelscholen en werkte vervolgens voor allerlei christelijke organisaties, onder meer voor die van de baptistische evangelist Billy Graham.

Omstreeks de jaren tachtig kreeg ze last van schizofrenie en werd daarvoor acht jaar onder staatstoezicht geplaatst.

Na een tijdlang uit de schijnwerpers te zijn verdwenen, verwierf ze in de jaren negentig opnieuw bekendheid en kreeg ze een cultstatus. Met name Madonna beschouwde haar als een grote inspiratiebron. In 1996 verscheen Page' autobiografie. Tevens werden er verschillende biografische films over haar leven gemaakt, waaronder "The Notorious Betty Page" uit 2005, met Gretchen Mol in de hoofdrol.

Op 6 december 2008 kreeg ze een hartinfarct. Ook bleek ze last te hebben van een longontsteking. Page overleed vijf dagen later op 85-jarige leeftijd aan de gevolgen van een hartinfarct.


</doc>
<doc id="1178103" url="https://nl.wikipedia.org/wiki?curid=1178103" title="Quorum sensing">
Quorum sensing

Quorum sensing is een mechanisme waarbij meerdere bacteriën hun genexpressie kunnen afstemmen op de populatiedichtheid aan de hand van signaalmoleculen.

Dergelijke mechanismen kunnen zowel tussen individuen van dezelfde soort, als tussen verschillende soorten optreden. 

Een voorbeeld is de opportunistische bacterie "Pseudomonas aeruginosa" die in de menselijke luchtwegen kan groeien zonder schade aan te richten. Wordt de dichtheid echter erg groot, dan schakelen ze over naar een agressievere verschijningsvorm: ze gaan een biofilm vormen die het immuunsysteem van de gastheer kan omzeilen. Deze "mucoïde conversie" doet zich vooral voor bij patiënten met taaislijmziekte of mucoviscidose. Een mogelijke behandeling is "quorum quenching", het afbreken van de signaalmoleculen door geneesmiddelen. Deze behandeling wordt ook ingezet in de strijd tegen de superbacterie.



</doc>
<doc id="1178284" url="https://nl.wikipedia.org/wiki?curid=1178284" title="Borstverkleining">
Borstverkleining

Borstverkleining is een chirurgische ingreep waarbij de borsten worden verkleind door vet-, huid- en klierweefsel weg te nemen. Terwijl borstvergroting een louter esthetische ingreep is, kan een vrouw om verschillende redenen een borstverkleining ondergaan: bijvoorbeeld om minder pijn en ongemak te ervaren als gevolg van macromastie, maar evengoed om vrijer te kunnen bewegen of om er beter uit te zien. Ook kan een patiënt met ongelijke borsten ervoor kiezen om de grotere borst te laten verkleinen. Een borstverkleining kan eveneens worden uitgevoerd bij mannen die aan gynaecomastie lijden.

De ingreep wordt de laatste decennia almaar vaker uitgevoerd, ook bij almaar jongere vrouwen. Volgens een enquête over plastische chirurgie van Test-Aankoop uit 2009 was borstverkleining de vijfde meest uitgevoerde operatie onder Belgische vrouwen. In 2013 was borstverkleining een van de tien meest toegepaste plastisch-chirurgische ingrepen in de Verenigde Staten. In 2013 werden zo'n 120.000 borstverkleiningen uitgevoerd bij vrouwen in de VS, alsook 23.000 borstverkleingen bij mannen. Deze cijfers hebben geen betrekking op reconstructieve operaties. Er zijn weinig betrouwbare bronnen beschikbaar over het aantal borstverkleiningen omdat de ingreep zowel medisch als esthetisch kan zijn en de cijfers dus door verschillende instanties worden verzameld.


</doc>
<doc id="1178599" url="https://nl.wikipedia.org/wiki?curid=1178599" title="Gynoecium">
Gynoecium

Het gynoecium of gynaeceum is bij Embryophyta het geheel van de bij elkaar geplaatste vrouwelijke voortplantingsorganen.

Bij zaadplanten is het de naam voor de stampers van een bloem. Bij mossen is een gynoecium een groep bij elkaar staande archegonia, omgeven door speciaal gevormde omwindselbladeren, het perichaetium.

De naam voor de groep van mannelijke voortplantingsorganen is het androecium; bij embryophyten gaat het om bij elkaar staande meeldraden, bij mossen om bij elkaar staande antheridia met het perigonium.

De Duitse botanicus Johannes Röper gebruikte in 1826 bij de beschrijving van zaadplanten voor het eerst de term "gynoecium".. Hij gebruikte daarbij de schrijfwijze "gynoeceum". Deze naam introduceerde hij tegelijkertijd met de naam voor de mannelijke tegenhanger, het "androecium", bij Röper geschreven als "androeceum". Het "androecium" droeg voor de publicatie van Röper nog niet een overkoepelende naam. Het "gynoeceum" van zaadplanten was eerder bekend in het botanische Latijn onder de naam "pistillum". Deze laatste term kwam al voor bij de Romeinse blijspeldichter Titus Maccius Plautus, (250 v.Chr.-184 v.Chr.) in de betekenis van "(kleine) stamper". 

De naam "gynoeceum" leidde Röper af van γυνή en οἶκος, zonder een vertaling te geven van deze twee Oudgriekse begrippen (en met de spelfout γυνη en οἰκος). De term γυνή kan vertaald worden met "vrouw" en οἶκος met "huis", "vertrek" of "kamer". De naam "androeceum" leidde hij op dezelfde manier af van ἀνήρ en οἶκος (met de spelfout ἀνηρ). Röper ging er aan voorbij dat er in het klassieke Latijn al het soortgelijke begrip "gynaeceum" bestond. Bijzonder genoeg veranderde hij in een iets later werk uit 1830 de spelling in "gynaeceum", zonder een verdere vermelding. Hij behield wel de vorm en spelling "androeceum". De schrijfwijze "gynaeceum" gaat terug op het Oudgrieks γυναικεῖον. Het γυναικεῖον was in het oude Griekenland het vrouwenvertrek (van een huis). Het woord is geen afleiding van οἶκος , maar een substantivering van het onzijdige bijvoeglijk naamwoord γυναικεῖον, "vrouwelijk, met betrekking tot (de) vrouw(en)". Desondanks lijkt dit woord toch een soortgelijk begrip uit te drukken als de samenstelling van γυνή en οἶκος ("huis, vertrek") bij Röper.
In het klassieke Latijn werd ook de term "gynaeceum", als leenwoord uit het Grieks, gebruikt om te verwijzen naar het vrouwenvertrek van de Grieken. Bij de Romeinen kon het "gynaeceum" tijdens de keizertijd ook verwijzen naar het serail waar de vrouwen moesten weven en spinnen. Naast "gynaeceum" komt men in het klassieke Latijn ook nog de schrijfwijzen "gunaeceum", en "gynaecium" tegen. Deze laatste schrijfwijze komt ook voor in het botanische Latijn.

De schrijfwijze "gynaeceum" is te verdedigen vanuit het feit dat er eerder het soortgelijke woord "gynaeceum" in het klassieke Latijn bestond. Het woord gynoeceum zou daarnaast eventueel verkeerd gevormd kunnen zijn. Gewoonlijk worden in het Oudgrieks samenstelling met γυνή gevormd met de stam γυναικ-. De enige uitzonderingen in het Oudgrieks zijn γύνανδρος en γυναιμανής, als variant van γυναικομανής. De vorm "gynoeceum" voldoet hier niet aan. Als Röper technisch gezien een juiste samenstelling had willen vormen, dan had hij de vorm gynaecoeceum dienen te gebruiken. Anderzijds noodzaakt de afleiding van androeceum, dat als ander lid van het paar "androeceum-gynoeceum" gezien kan worden, de schrijfwijze "gynoeceum".. In het Oudgrieks was de mannelijke tegenhanger van het γυναικεῖον (vrouwenvertrek), de ἀνδρών, ook geschreven als ἀνδρειών of ἀνδρεών, ofwel het mannenvertrek. In het klassieke Latijn bestaat het woord als leenwoord uit het Oudgrieks als andron. Volgens sommigen kan de schrijfwijze ‘"gynaeceum" alleen gerechtvaardigd worden als de pendant "andron" ook gebruikt zou worden binnen het botanische Latijn, maar aangezien dat niet zo is, keuren sommigen de schrijfwijze "gynaeceum" daarom af.

De schrijfwijze "gynoecium", geschreven met –ium in plaats van –eum, wordt door sommigen beschouwd als een verengelsing van "gynoeceum". Deze schrijfwijze komt voor het eerst voor bij de botanicus George Bentham.

Uit verscheidene bronnen is af te leiden dat de term "gynoeceum" vooral in begin alleen werd toegepast voor zaadplanten, aangezien het als synoniem voor de stamper(s) werd gezien.


</doc>
<doc id="1178943" url="https://nl.wikipedia.org/wiki?curid=1178943" title="Irbesartan">
Irbesartan

Irbesartan (INN) is een zogenaamde angiotensine II-receptorantagonist. Het wordt als geneesmiddel gebruikt voor de behandeling van hypertensie (hoge bloeddruk).

Irbesartan werd ontdekt door Sanofi (nu Sanofi-Aventis), dat het samen met Bristol-Myers Squibb verder ontwikkelde en wereldwijd op de markt brengt. Merknamen van geneesmiddelen op basis van Irbesartan zijn "Aprovel", "Karvea" en "Avapro".

Aprovel en Karvea zijn in de Europese Unie toegelaten sedert 27 augustus 1997.

Irbesartan remt de werking van angiotensine II, een hormoon in het bloed dat de bloedvaten vernauwt en de bloeddruk verhoogt. Irbesartan bindt zich aan de receptoren waaraan angiotensine zich bindt, en verhindert zo de werking van angiotensine. Daardoor verwijden de bloedvaten weer, daalt de bloeddruk en vermindert op termijn het risico op schade als gevolg van een te hoge bloeddruk, zoals een beroerte.

Andere angiotensine II-receptorantagonisten (waarvan de INN eindigt op "-sartan") zijn: candesartan, eprosartan, losartan, olmesartan, tasosartan, telmisartan en valsartan.

Irbesartan wordt ook gecombineerd met een ander bloeddrukverlagend middel, nl. het diureticum hydrochloorthiazide. Geneesmiddelen met deze combinatie zijn: Irbesartan Hydrochlorothiazide BMS (Bristol-Myers Squibb), Irbesartan Hydrochlorothiazide Winthrop, Karvezide, Avalide, CoAprovel en Avapro HCT.

Irbesartan wordt toegediend aan patiënten met essentiële hypertensie (hoge bloeddruk die niet veroorzaakt is door een andere aandoening). Het wordt ook gebruikt voor de behandeling van nieraandoeningen (diabetische nefropathie) bij patiënten met hypertensie en type 2-diabetes mellitus (niet insuline-afhankelijke diabetes).

De meest voorkomende bijwerkingen (bij 1 tot 10 patiënten op 100) zijn: duizeligheid, misselijkheid, braken, vermoeidheid, spier- en gewrichtspijn. Er werd ook een verhoging van creatinekinase (een enzym in de spieren) vastgesteld. Bij patiënten waarbij een hoge bloeddruk en type 2 diabetes met een nierziekte is vastgesteld, wordt vaak een verhoogd kaliumgehalte in het bloedonderzoek aangetroffen.

Irbesartan mag niet worden gebruikt bij mensen die overgevoelig (allergisch) zijn voor irbesartan of enig ander bestanddeel van het middel, of worden toegediend aan vrouwen die zwanger zijn of borstvoeding geven. Het mag niet aan kinderen worden toegediend.


</doc>
<doc id="1179003" url="https://nl.wikipedia.org/wiki?curid=1179003" title="Jan Niënhaus">
Jan Niënhaus

Johannes Bernardus ("Jan") Niënhaus (Gendt, 9 september 1929 – Nieuwegein, 5 december 2000) was een Nederlands geestelijke die titulair bisschop was van "Benda" en hulpbisschop van het rooms-katholieke aartsbisdom Utrecht.

Mgr. Niënhaus doorliep van 1942 tot 1955 het klein-seminarie te Apeldoorn en het Grootseminarie te Driebergen. Van 1956 tot 1961 studeerde hij sociale geografie aan de Rijksuniversiteit Utrecht.

Hij werd tot priester gewijd op 24 juli 1955, waarna hij korte tijd kapelaan in Schalkwijk en in Amersfoort was. Verder was hij leraar, conrector en rector aan het klein-seminarie te Apeldoorn.

In 1973 werd hij pastor in de binnenstad van Utrecht. Drie jaar later volgde zijn benoeming tot deken van het dekenaat Utrecht.

Niënhaus ontving de bisschopswijding tegelijk met Johannes Antonius de Kok, O.F.M. op 6 maart 1982 in de Sint-Catharinakathedraal in Utrecht. Hij koos bij die gelegenheid de tekst van Paulus uit de 2e Brief aan Timotheus: 'Scio cui credidi', (Ik weet wie ik mijn vertrouwen heb gegeven). De contestatiegroep 'Confrontatie' maakte in haar blad ernstig bezwaar tegen de benoeming van Niënhaus. Het leek er volgens 'Confrontatie' op dat Rome met hem ongewild weer een nieuwe bisschop van de lijn van kardinaal Alfrink had benoemd. 

Van 15 januari 1982 tot 1 september 1999 was Niënhaus hulpbisschop van Utrecht. Binnen de bisschoppenconferentie waren voor hem de aandachtsvelden onderwijs en catechese, jeugd en jongeren, vrouw en Kerk, en het kermis- en circuspastoraat toegewezen. Wegens ernstige gezondheidsklachten nam hij in 1999 afscheid. Hij was tevens titulair bisschop van Benda.

Hij werd benoemd tot Ridder in de Orde van de Nederlandse Leeuw.
Op 5 december 2000 overleed hij in het Sint Antonius Ziekenhuis te Nieuwegein.

Bij de publicatie van het rapport van de commissie-Deetman, die onderzoek deed naar seksueel misbruik binnen de Katholieke Kerk, bleek dat Niënhaus zich schuldig had gemaakt aan misbruik van jongens. De scholenkoepel Mgr. Niënhausstichting veranderde daarom de naam in Fidarda. In april 2014 werd bekend dat de klachtencommissie van het Meldpunt misbruik RKK in 2012 vier klachten over misbruik tegen Niënhaus gegrond achtte. Het aartsbisdom Utrecht had dit niet bekendgemaakt, maar verwees in een latere verklaring naar de noodzaak in dit soort zaken vertrouwelijkheid te bewaren.



</doc>
<doc id="1179398" url="https://nl.wikipedia.org/wiki?curid=1179398" title="Allergologie">
Allergologie

Allergologie is een medisch specialisme dat zich met allergie bezighoudt. Dit betreft zowel diagnostiek (waarvoor is iemand allergisch?) als behandeling van de allergie. 
De belangrijkste ziektebeelden betreffen vooral de onmiddellijke allergische reactie (z.g. ):
Oogklachten en oorklachten worden tevens door respectievelijk oogarts en kno-arts behandeld. Eczeemklachten en testen voor type-IV-allergieën behoren meestal tot het takenpakket van de dermatoloog.

Behandeling bestaat natuurlijk uit vermijden van de stof waarvoor iemand allergisch is - als dat mogelijk is tenminste. De verschijnselen van een allergie kunnen bestreden worden met bv. antihistaminica of corticosteroïden. Bij ernstige reacties kan een adrenaline-autoinjector verstrekt worden. Een aantal allergieën kan via desensibilisatie behandeld worden (pollenallergie, bijenallergie, sommige medicijnallergieën).

Het register voor allergologen en internist-allergologen is gesloten. Er kunnen dus geen artsen meer als allergoloog geregistreerd worden door de MSRC. Toch zijn er nog steeds artsen in opleiding tot allergoloog.


</doc>
<doc id="1179948" url="https://nl.wikipedia.org/wiki?curid=1179948" title="Pentosaan">
Pentosaan

Pentosanen behoren tot de groep van de hemicellulosen, een reeks koolhydraten die worden gemaakt in planten.

Ze bestaan uit de pentosen arabinose en xylose, die samen een arabinoxylaan vormen.

Er zijn:

Pentosanen komen in veel plantaardige producten voor. Rogge bevat ongeveer 6–8 % pentosanen (door de gehele korrel voorkomend) en tarwe ongeveer 2–3 %, die daar echter alleen in de buitenste lagen van de korrel voorkomen.

De slijmstoffen hebben een groot waterbindend vermogen, hetgeen in de bakkerij van belang is bij de deegvorming (verstijfseling van het zetmeel) van roggedegen. Daar er geen glutenskelet zoals bij tarwe gevormd wordt, moeten hier de slijmstoffen voor de deegvorming zorgen.

Daar het menselijk lichaam in het spijsverteringskanaal, door het ontbreken van pentosaan-afbrekende enzymen, geen pentosanen kan afbreken worden deze niet verteerd en behoren derhalve tot de voedingsvezels. Er gaat wel gunstige invloed van uit op de darmflora en het afweersysteem


</doc>
<doc id="1180619" url="https://nl.wikipedia.org/wiki?curid=1180619" title="Onchocerciase">
Onchocerciase

Onchocerciase is de medische naam voor rivierblindheid en is wereldwijd de meest voorkomende soort blindheid die door infecties wordt veroorzaakt. Het gaat om een infectie met de nematode "Onchocerca volvulus" die in Afrika meestal wordt verspreid door kriebelmuggen ("Simulium damnosum", "black fly"), in een aantal Afrikaanse landen door andere soorten kriebelmuggen zoals "Simulium neavei". Deze kriebelmuggen houden zich graag op in de buurt van snelstromende rivieren en bijten overdag.

Het merendeel (95%) van de patiënten met onchocerciasis bevindt zich in Afrika. De ziekte komt in mindere mate ook voor in Zuid-Amerika waar andere soorten kriebelmuggen van het geslacht "Simulium" verantwoordelijk zijn voor de overdracht van de besmetting.

Na een beet van de kriebelmug gaan de larven van deze wormen met het speeksel van de vlieg mee naar de bloedbaan waarna de larven zich naar een plaats vlak onder huid begeven waar ze knobbeltjes vormen. Op deze plaats vindt de geslachtelijke voortplanting plaats. De vrouwelijke worm produceert dagelijks tot wel enkele duizenden eieren die rijpen tot microfilariae. Deze verspreiden zich in weefsel onder de huid en veroorzaken vooral als ze dood gaan heftige allergische reacties. Bij een volgende beet gaan de daar aanwezige microfilariae mee terug naar de vlieg waar ze zich weer ontwikkelen en later een nieuwe gastheer kunnen infecteren waarmee de cirkel weer rond is.

Als de microfilariae zich in of op de cornea bevinden, kan dit uiteindelijk leiden tot blindheid. Naast de oogklachten is er doorgaans ook huiduitslag, plaatselijke depigmentatie van de huid en jeuk. Aan het begin van de 21ste eeuw is ontdekt dat de microfilariae de bacterie Wolbachia bevatten die hier de rol van symbiont heeft en essentieel is voor de voortplanting van de worm. Gedacht wordt dat het niet de worm zelf, maar juist deze bacterie is die de menselijke afweerreacties opwekt.

De behandeling is doorgaans met ivermectine dat de microfilariae doodt. De volwassen wormen worden niet gedood maar zijn niet meer in staat zich voort te planten waarmee ook de transmissie wordt doorbroken. Behandeling met het antimicrobiële middel doxycycline doodt de aanwezige Wolbachia bacteriën.


</doc>
<doc id="1180807" url="https://nl.wikipedia.org/wiki?curid=1180807" title="Hemosiderine">
Hemosiderine

Hemosiderine is een geel-bruin, ijzerbevattend pigment.

Het ontstaat door cellen van het M.P.S. (Mononucleair Fagocyten Systeem) gelegen in bijvoorbeeld de milt, de lever, en het beenmerg, die het vermogen bezitten om oude of beschadigde rode bloedcellen te fagocyteren en af te breken. Na afbraak blijft er hemosiderine over. Dit product is van andere pigmenten te onderscheiden door specifieke ijzerkleuringen.

Een aandoening die gerelateerd is aan afzetting van hemosiderine is hemosiderose.


</doc>
<doc id="1180862" url="https://nl.wikipedia.org/wiki?curid=1180862" title="Isoforon">
Isoforon

Isoforon is een organische verbinding met als brutoformule CHO. De stof komt voor als een kleurloze tot lichtgele vloeistof met een kenmerkende pepermuntachtige geur. Het wordt industrieel vervaardigd, maar komt in de natuur ook in veenbessen voor. Het is een cyclische verbinding, in tegenstelling tot het isomeer foron.

Isoforon wordt industrieel bereid uit aceton door middel een autocondensatiereactie: 3 equivalenten aceton reageren hierbij tot isoforon en water:

De reactie kan zowel in de vloeibare als in de gasfase gebeuren, en vereist een gepaste katalysator, zoals een mengsel van magnesium- en aluminiumoxide.

Isoforon wordt industrieel veel gebruikt als oplosmiddel in bepaalde inkten, verven, lakken, lijmen of pesticiden.

Het is ook een tussenproduct in de productie van andere stoffen, zoals isoforondi-isocyanaat (gebruikt in de productie van speciale coatings) of 3,5-xylenol (gebruikt als desinfecterend middel en als grondstof voor bepaalde kunstharsen).

Isoforon reageert met sterk oxiderende stoffen, sterke basen en amines. De vloeistof en de dampen ervan zijn irriterend voor de ogen en de luchtwegen. De stof kan effecten hebben op het centraal zenuwstelsel, waarbij duizeligheid en vermoeidheid kunnen optreden.

Isoforon is mogelijk kankerverwekkend voor de mens; dit vermoeden is gebaseerd op resultaten van dierproeven. Bij mannelijke ratten is er na orale toediening van isoforon nierkanker vastgesteld. Bij vrouwelijke ratten en bij muizen is er geen effect vastgesteld. Over de mogelijke effecten voor de mens op lange termijn van de blootstelling aan isoforon zijn geen gegevens bekend.



</doc>
<doc id="1181626" url="https://nl.wikipedia.org/wiki?curid=1181626" title="Walter Reed Army Medical Center">
Walter Reed Army Medical Center

Het Walter Reed Army Medical Center (WRAMC) was een militair ziekenhuis voor het Amerikaanse leger in Washington D.C., aan de oostkust van de Verenigde Staten. Het ziekenhuis had 5.500 bedden en bood zorg aan militairen vanuit alle takken van het leger, de president, de vicepresident en congresleden. Het ziekenhuis was vernoemd naar majoor Walter Reed, een Amerikaans chirurg die een team leidde dat bevestigde dat de gele koorts wordt verspreid door steekmuggen in plaats van door direct contact.

Als deel van een Base Realignment and Closure aankondiging op 13 mei 2005 stelde het Ministerie van Defensie voor om het WRAMC te vervangen door het Walter Reed National Military Medical Center (WRNMMC). Het nieuwe ziekenhuis zou op de grond van het National Naval Medical Center in Bethesda, Maryland, 11 kilometer van de huidige locatie worden gebouwd. Op 25 augustus 2005 raadde de BRAC-commissie aan om het plan voor het nieuwe WRNMMC door te laten gaan.

Het Walter Reed Army Medical Center is in 2011 gesloten. Sinds de oprichting in 1909 was de capaciteit voor bedden gegroeid van 80 tot ongeveer 5500 kamers die meer dan 113.000 m² besloegen.


</doc>
<doc id="1181793" url="https://nl.wikipedia.org/wiki?curid=1181793" title="Neurotypisch">
Neurotypisch

Neurotypisch of kortweg NT is een neologisme waarmee iedereen met een 'doorsnee' neurologische en psychologische ontwikkeling van de hersenen wordt bedoeld. Bij een neurotypisch iemand wordt de ontwikkeling op het gebied van het verwerken en gebruiken van sociale, linguïstische en zintuiglijke informatie algemeen gezien als normaal en aangepast. De term is een leenvertaling van het Engelse "neurotypical".

Hoewel de term oorspronkelijk afkomstig is van mensen met een autismespectrum-stoornis en bedoeld was als een label voor niet-autistische mensen, wordt de term steeds meer als aanvaardbaar begrip gebruikt in onder meer de neurowetenschappen en andere dergelijke onderzoeksvelden (zoals onder psychologen, psychiaters en andere hulpverleners).


</doc>
<doc id="1182086" url="https://nl.wikipedia.org/wiki?curid=1182086" title="Katholieke Vereniging Gehandicapten">
Katholieke Vereniging Gehandicapten

De Katholieke Vereniging Gehandicapten vzw, kortweg KVG is de grootste vereniging voor mensen met een handicap in Vlaanderen. Ze werd in 1945 in Antwerpen opgericht door Mathieu Van Gorp als de "Katholieke Vereniging van Gebrekkigen en Verminkten" (KVGV). De oorspronkelijke naam refereerde aan de vele oorlogsslachtoffers die erbij gekomen waren na de Tweede Wereldoorlog. In 1966 werd de naam aangepast naar de huidige naam. De vereniging telt thans zo'n 30000 leden.

De KVG is een katholieke vereniging van en voor mensen met een functiebeperking en hun familie en vrienden. De vereniging staat open voor mensen met zowel een lichamelijke als verstandelijke handicap. Naast enkele beroepskrachten drijft de vereniging vooral op duizenden vrijwilligers.

KVG biedt o.a. vormings- en informatieactiviteiten voor gezinnen, volwassenen met een verstandelijke handicap, jongvolwassenen met een fysieke handicap. De 260 plaatselijke afdelingen ("werkingen") putten uit een centrale informatie- en materialenbank, voornamelijk over sociale wetgeving, arbeid en tewerkstelling, en informatie met betrekking tot de handicap zelf. 
De plaatselijke kringen ontstaan dikwijls uit een praatgroep of een zelfhulpgroep. Zij zoeken dan ondersteuning en achtergrondinformatie bij de KVG. Veel van de plaatselijke afdelingen werken samen met andere verenigingen en ook met parochiale initiatieven. Een jaarlijks hoogtepunt zijn voor de leden vaak de speciale vakantiekampen.

Daarnaast treedt KVG ook op als gesprekspartner en belangenverdediger op naar de overheid of dienstverlenende instanties zoals het Vlaams Agentschap voor Personen met een Handicap en het Buitengewoon onderwijs.

De Katholieke Vereniging voor Gehandicapten geeft ook een maandblad "Handiscoop" uit, een tijdschrift over handicaps in Vlaanderen dat tienmaal per jaar verschijnt. Dit is niet alleen een ledenblad, maar wordt verruimd naar algemene onderwerpen, verslaggeving van wetenschappelijk onderzoek, vergelijking met gehandicaptenbegeleiding in het buitenland, toelichting van beleidsmaatregelen... Het kent daardoor ook een ruimere verspreiding dan alleen bij de leden, met name bij al wie uit interesse of beroepshalve bij het gehandicaptenbeleid betrokken is.

Kanunnik Jan Van Duffel van de Abdij van Tongerlo is sinds 1998 de nationale proost.

KVG

Hannibal


</doc>
<doc id="1182384" url="https://nl.wikipedia.org/wiki?curid=1182384" title="Ommelander Ziekenhuis Groep">
Ommelander Ziekenhuis Groep

De Ommelander Ziekenhuis Groep (OZG) bestaat uit twee ziekenhuizen in Noord-Oost Groningen. De organisatie is in september 2008 ontstaan uit een fusie tussen het Delfzicht Ziekenhuis in Delfzijl en het St. Lucas Ziekenhuis in Winschoten.<br>Er komt een nieuw ziekenhuis in Scheemda. Zodra dit gereed is zullen de ziekenhuizen in Delfzijl en Winschoten worden gesloten. 

Over de locatie van het nieuwe ziekenhuis is veel te doen geweest. Aanvankelijk wilde de OZG een nieuw ziekenhuis bouwen bij Zuidbroek, dat bedrijfsmatig als meest geschikte locatie was aangewezen. In 2012 werd echter onder druk van de bevolking van Winschoten en omstreken door het provinciebestuur besloten om een nieuw ziekenhuis te bouwen in Scheemda-West, omdat de locatie bij Zuidbroek niet nabij een stedelijk gebied ligt. Vanuit het stedelijke gebied Appingedam-Delfzijl is de afstand tot Scheemda echter relatief groot.

Het Delfzicht Ziekenhuis werd gebouwd in de jaren zestig. De opening vond plaats door minister Roolvink van Volksgezondheid. De Nederlandse overheid zag er het nut van in om, met de groeiende industrie in de regio, een ziekenhuis te plaatsen in het belang van de gezondheid en het welzijn van de werknemers in de fabrieken. In de 21ste eeuw waren er veel plannen voor renovatie en nieuwbouw, maar die gaan definitief niet door.

De naam van het ziekenhuis is ontleend aan de ligging in de nabijheid van de rivier de Delf, nu het Damsterdiep.

Het ziekenhuis is gevestigd aan de Jachtlaan in de wijk Delfzijl-West. Op de plaats van het ziekenhuis lag vroeger het gehucht Zeshuizen. Langs deze plek liep ook de spoorlijn Zuidbroek - Delfzijl.

Op 12 januari 1926 vond de officiële opening van het St. Lucas Ziekenhuis plaats. Er waren toen 50 bedden.
In 1970 werd een personeelsgebouw geopend met huisvestigingsmogelijkheid voor 110 personeelsleden. Inmiddels heeft het ziekenhuis 240 bedden.<br> Het ziekenhuis maakte op 2 februari 2010 bekend deze locatie te willen sluiten en verplaatsen naar een locatie aan de A7 tussen Winschoten en Zuidbroek.
Eind 2013 werd de bouwvergunning verleend voor het nieuwe ziekenhuis, dat in Scheemda zal worden gebouwd.



</doc>
<doc id="1182636" url="https://nl.wikipedia.org/wiki?curid=1182636" title="Isabel (kleur)">
Isabel (kleur)

Isabel of izabel is een bleekgele of perkamentachtige kleur, die een mengeling is van geel en wit, waarin geel de overhand heeft.

De aanduiding met de kleur isabel wordt vooral gebruikt voor bepaalde paarden, namelijk de cremello en lichtgekleurde varianten van palominopaarden. De kleur wordt ook gebruikt voor vogels, zoals bij de Saksische kropper (een sierduif), de izabeltapuit en de izabelklauwier, maar ook bij konijnenrassen en honden.

De kleur komt voor in de wetenschappelijke naam van de slak "Cypraea isabella".

Volgens een legende is de vuilwitte kleur genoemd naar Isabella van Spanje (1566 - 1633), landvoogdes van de Zuidelijke Nederlanden. Tijdens het Beleg van Oostende in juli 1601 had zij gezworen haar hemd niet te vervangen tot de stad was ingenomen. Het beleg duurde echter 3 jaar, waarna haar hemd een gelige kleur had aangenomen. Dit verhaal is echter aantoonbaar onjuist, omdat het woord Isabel al voor 1601 werd gebruikt. In 1600 had Koningin Elizabeth I van Engeland namelijk in haar garderobe al "one rounde gowne of Isabella-colour satten [...] set with silver bangles", een Isabel-kleurig satijnen gewaad met zilveren ringen. 

In de Geschiedenis des vaderlands omschrijft Willem Bilderdijk de legende als volgt:

Karel Jonckheere omschreef de eed van Isabella richting haar echtgenoot als volgt:

Dezelfde legende wordt verteld over Isabella I van Castilië (22 april 1451 – 26 november 1504) die tijdens het beleg van Granada dezelfde eed over haar ondergoed aflegde. Dat beleg duurde 9 maanden. Haar kleed wordt sindsdien als relikwie bewaard. Dit is een waarschijnlijker bron van de naam van de kleur, als de legende al waar is.

De naam zou ook afgeleid kunnen zijn van het Arabische woord "izah", dat leeuw, of leeuwkleurig betekent.


</doc>
<doc id="1182941" url="https://nl.wikipedia.org/wiki?curid=1182941" title="Kamfeen">
Kamfeen

Kamfeen is een bicyclisch monoterpeen met als brutoformule CH. Het is weinig oplosbaar in water, maar goed oplosbaar in gebruikelijke organische oplosmiddelen zoals ethanol of aceton.

Kamfeen komt in kleine hoeveelheden voor in de olie van veel planten, onder meer terpentijn en valeriaan. Op industriële schaal (meer dan 10.000 ton per jaar) wordt het geproduceerd door isomerisatie van alfa-pineen.

Kamfeen is een vluchtige stof met een penetrante geur zoals kamfer. Ze wordt niet beschouwd als een schadelijke stof. Kamfeen zelf wordt gebruikt als geurstof in onder meer cosmetica, wasmiddelen, luchtverfrisser en toiletblokjes. De grootste hoeveelheid wordt gebruikt voor de synthese van andere stoffen. Vooral van belang is de reactie van kamfeen met azijnzuur: dit levert de ester isobornylacetaat, die een kenmerkende dennengeur heeft. Kamfeen mag ook gebruikt worden als kunstmatige smaakstof in voedingswaren.

Toxafeen (camphechlor), een mengsel van polygechloreerde kamfenen met 8 chlooratomen, is een zeer toxisch insecticide dat inmiddels verboden is door de Conventie van Stockholm over POP's (persistente organische polluenten).



</doc>
<doc id="1183084" url="https://nl.wikipedia.org/wiki?curid=1183084" title="Epizootic ulcerative syndrome">
Epizootic ulcerative syndrome

Het Epizootic Ulcerative Syndrome (EUS) is een complexe, seizoensgebonden visziekte die wordt gekarakteriseerd door de aanwezigheid van de schimmel Aphanomyces invadans. Het belangrijkste uitwendige symptoom bestaat uit zweerachtige plekken, die waarschijnlijk het gevolg zijn van secundaire infecties door opportunistische bacteriën als Aeromonas hydrophila en A. sobria.

De gevreesde schimmel dringt daarnaast ook de lichaamsholte binnen, wat veelal dodelijke consequenties heeft. In Zuid- en Zuidoost Azië is het een endemische ziekte, maar nog niet zo lang geleden is EUS ook in het westelijke deel van het continent vastgesteld. De Europese Commissie, die stelt dat de ziekte een gevaar vormt voor zowel in het wild voorkomende als gekweekte vissen, heeft onlangs ter voorbereiding van een nieuwe richtlijn, verstrekkende maatregelen voorgesteld, waaronder totale invoerverboden.

Deze richtlijn beschouwt de volgende 6 geslachten als gevoelig voor het Epizootic Ulcerative Syndrome: Puntius (126 soorten), Channa (28), Trichogaster (5), Mastacembelus (61), Labeo (105), Catla (3) en Mugil (18), en stelt voor om de import te verbieden uit gebieden die niet bewezen vrij zijn van de ziekte. 



</doc>
<doc id="1183444" url="https://nl.wikipedia.org/wiki?curid=1183444" title="Aangezichtsligging">
Aangezichtsligging

Onder een "aangezichtsligging" wordt een liggingsafwijking verstaan, waarbij niet het achterhoofd maar het aangezicht van het kind het voorliggend deel is.

Het kind daalt in met een zover mogelijk gestrekt hoofd.
De spildraai doet de kin naar voren draaien, na de geboorte van het hoofd buigt dit weer terug uit de strekstand.
De kans is groot dat er een stagnatie van de baring of foetale nood optreedt, daarom gaat men relatief snel tot keizersnede over.


</doc>
<doc id="1183457" url="https://nl.wikipedia.org/wiki?curid=1183457" title="Epidermale naevus">
Epidermale naevus

Een epidermale naevus is een aangeboren huidafwijking. Het is een hamartoom, een aangeboren teveel aan een bepaald celtype - in dit geval opperhuidcellen. Het ziet eruit als een ruwe, verheven, scherp afgegrensde plaque (vlakke "bult"). Vaak is de kleur donkerder dan de omringende huid. Hoewel aangeboren, kunnen epidermale naevi soms pas in de puberteit zichtbaar worden, bijvoorbeeld doordat apocriene klieren en talgklieren zich gaan ontwikkelen als gevolg van geslachtshormonen. Dergelijke klieren worden gevormd door cellen van de opperhuid die zicht gespecialiseerd (= gedifferentieerd) hebben.

Er worden verschillende typen epidermale naevus onderscheiden:



</doc>
<doc id="1183577" url="https://nl.wikipedia.org/wiki?curid=1183577" title="Somatomedine">
Somatomedine

Somatotropine (groeihormoon) veroorzaakt in de lever en ook in chondrocyten (kraakbeencellen) afgifte van somatomedine hetgeen zorgt voor toename van celdeling. Onder invloed van groeihormoon geven chondrocyten in de groeischijf somatomedine af dat zorgt voor toename van de celdeling en van de ombouw van chondrocyten in osteocyten (botcellen). Groeihormoon oefent zo effecten op de lengtegroei dus gedeeltelijk uit via een ander hormoon.

Van somatomedine zijn 3 typen bekend: 



</doc>
<doc id="1183643" url="https://nl.wikipedia.org/wiki?curid=1183643" title="Partitieve kleurmenging">
Partitieve kleurmenging

Partitieve kleurmenging een manier van kleuren mengen waarbij de mengkleur donkerder is dan de helderste en helderder dan de donkerste bronkleur. Partitieve kleurmenging doet zich voor bij verschillend gekleurde stippen "naast" elkaar en/of bij kleurwisselingen snel "na" elkaar.

Voorbeelden van partitieve kleurmenging zijn: ondoorzichtige verf, mozaïek, geruit weefsel, gobelins, kleursegmenten op een draaiende tol |zie, de schijf van Newton (die wordt grijs, niet wit).

De drie donkere hoofdkleuren bij partitieve menging zijn rood, groen en blauw (RGB), de drie lichte hoofdkleuren zijn cyaan, magenta en geel (CMY). Twee neutrale hoofdkleuren zijn wit en zwart (WK).

Rasterdruk illustreert goed de werking van de partitieve menging. Bij het proces zelf is het een subtractief mengsysteem omdat slechts CMY gebruikt wordt in lagen "over" elkaar heen (plus zwart ter ondersteuning = CMYK). Bij uitvergroting zijn echter stippen "naast" elkaar zichtbaar in de zes hoofdkleuren plus zwart, met wit als achtergrond. Dus een partitieve menging op microscopisch niveau. Op dezelfde manier is een goede kleurweergave ook mogelijk in gobelins, mozaïek, en in het pointillisme.

Bij de partitieve menging kunnen grijstinten op drie verschillende manieren verkregen worden door volgende kleuren in gepaste hoeveelheden "naast" elkaar te plaatsen:

Door combinatie van de kleuren met zwart en/of wit kunnen hiermee ook andere grijstinten verkregen worden. Dit wordt zichtbaar door bijvoorbeeld de grijze tinten van dichtbij te bekijken in een gobelin (zoals die hiernaast).

Eigenlijk geldt iets analoogs ook voor andere mengkleuren. In het algemeen kan bij de partitieve menging gesteld worden dat een mengkleur niet slechts op 1 wijze maar op verschillende wijzen kan bekomen worden. Dit levert prachtige mogelijkheden tot variatie bij pointillistische "monochromieën"
Wat hierboven geldt voor "naast" elkaar geldt ook voor "na" elkaar, zoals tollen, de schijf van Newton... De meeste beamers werken ook met gekleurde beelden na elkaar. Maar door het feit dat met elk beeld licht wordt toegevoegd is dat een additief mengsysteem.

Een partitieve menging hoeft zich niet te beperken tot het gebruik van verzadigde kleuren. Hiervoor kunnen ook onverzadigde kleurstippen naast elkaar gebruikt worden zoals in het pointillisme. We krijgen dan een partitieve menging "in" de stippen, door verfmenging, met een partitieve menging door stippen "naast" elkaar. Bij het mengen van verf, staan de microscopisch kleine pigmentkorrels naast elkaar.


</doc>
<doc id="1183787" url="https://nl.wikipedia.org/wiki?curid=1183787" title="P-fenyleendiamine">
P-fenyleendiamine

"p"-fenyleendiamine (meestal afgekort tot PPD, soms nog korter tot P) is een aromatisch amine die bij huidcontact een allergische reactie kan oproepen. Het wordt onder andere gebruikt in "black henna", bijna alle haarverven, textielverf met azoverbindingen en pigmenten, maar vooral bij de productie van polymeren en aramidevezels. Hoe donkerder de haarverfkleur des te meer "p"-fenyleendiamine zit er in de verf. Verder wordt de stof gebruikt voor kleurreacties bij de determinatie van korstmossen. In zuivere toestand is "p"-fenyleendiamine een witte vaste stof, die bij blootstelling aan de lucht donker kan worden als gevolg van oxidatie.

De gebruikelijke syntheseroute van "p"-fenyleendiamine gaat uit van de nitrering van chloorbenzeen tot 4-nitrochloorbenzeen (bij deze reactie ontstaat ook ongeveer dubbel zoveel 2-nitrochloorbenzeen). Het 4-nitrochloorbenzeen wordt met ammoniak behandeld, waarbij 4-nitroaniline ontstaat:

Vervolgens wordt de nitrogroep van 4-nitroaniline gereduceerd tot een aminogroep met waterstofgas:

Een alternatieve methode gaat uit van aniline, dat wordt omgezet tot 1,3-difenyltriazine. Dat wordt dan omgezet in 4-aminoazobenzeen wat vervolgens met waterstof wordt gereduceerd tot "p"-fenyleendiamine.

Een derde methode gaat eveneens uit van aniline, dat met koolstofmonoxide reageert tot formanilide. Dit wordt genitreerd tot 4-nitroformanilide. Ten slotte worden de nitro- en de "N"-formylgroep daarvan omgezet in een aminogroep door respectievelijk een hydrogenering met waterstofgas en een hydrolyse.

PPD is een contactallergeen. Iemand die allergisch is voor p-fenyleendiamine is dat waarschijnlijk ook voor alle ermee verwante parakleurstoffen, zoals p-aminofenol, m-aminofenol, nitro-p-fenyleendiamine, para-aminodifenylamine, 2,5-tolueendiamine.



</doc>
<doc id="1185003" url="https://nl.wikipedia.org/wiki?curid=1185003" title="Spring viraemia of carp">
Spring viraemia of carp

Spring Viraemia of Carp (SVC of lenteviraemie) is een ernstige virusziekte van karperachtige vissen, waaronder de gewone karper, graskarper en goudvis. De ziekte, die met een mortaliteit van 40 – 90 % hoofdzakelijk in het voorjaar slachtoffers maakt, wordt veroorzaakt door het Spring Viraemia of Carp virus (SVCV), een Vesiculovirus uit de familie van de rhabdovirussen (Rhabdoviridae).

SVC, dat in 1971 voor het eerst werd beschreven maar in de middeleeuwen mogelijk al slachtoffers maakte, wordt in particuliere (koi)vijvers slechts zelden gezien. Dit omdat de ziekte meestal van wilde karperbestanden afkomstig is en vijvervissen daarmee gewoonlijk niet in contact komen. In de consumptievisteelt (en dan met name in Oost-Europa, waar veel karper wordt gegeten) vormt Spring Viraemia of Carp een substantieel probleem. Grote uitbraken hebben in het verleden tot een behoorlijke kostenpost geleid en daarom staat de aandoening nu al enkele jaren op de lijst van meldingsplichtige ziekten van de Wereldgezondheidsorganisatie voor dieren (OIE).

Opmerkelijk is dat SVC gewoonlijk bij temperaturen onder de 18 °C optreedt. Getroffen vissen zijn lusteloos en krijgen een donkere kleur. Ze verliezen hun oriëntatievermogen en krijgen langzaam maar zeker ademhalingsproblemen. Puntbloedingen, buikwaterzucht, uitpuilende ogen (exophtalmie) en secundaire aandoeningen worden vaak gezien. Een remedie is nog altijd niet beschikbaar. Wel is men in 2006 een aantal onderzoeken gestart waarbij men de effectiviteit van een SVC-vaccin evalueert. De eerste resultaten zijn veelbelovend. Maar voordat er daadwerkelijk een werkzaam vaccin op de markt komt, zijn we waarschijnlijk weer enkele jaren verder. 



</doc>
<doc id="1185304" url="https://nl.wikipedia.org/wiki?curid=1185304" title="Caitlyn Jenner">
Caitlyn Jenner

Caitlyn Marie Jenner (geboren als William Bruce (Bruce) Jenner, Mount Kisco (New York), 28 oktober 1949) is een Amerikaans tv-persoonlijkheid, lgbt-activist, transseksueel en voormalig tienkamper. Jenner werd wereldrecordhouder op de tienkamp, nam tweemaal deel aan de Olympische Spelen en werd eenmaal olympisch kampioen. Hierna profileerde hij zich als schrijver, acteur en filmproducent. 

Jenner gaf in 2015 aan voortaan als vrouw door het leven te gaan onder de naam Caitlyn Jenner. Deze wijziging werd later dat jaar door de rechtbank bekrachtigd, waardoor zij inmiddels ook voor de wet een vrouw is.

In 1972 kwalificeerde Jenner zich voor de Olympische Spelen van 1972 in München en behaalde hier een tiende plaats. Na de eerste dag lag hij nog op een 23e plaats. In 1974 doorbrak hij voor de eerste maal de 8000-puntengrens, toen hij met 8245 punten de Amerikaanse titel won. Met 8308 punten won hij het landentoernooi tegen de Sovjet-Unie en West-Duitsland. Deze prestatie was tevens de beste jaarprestatie.

Op 9 en 10 augustus 1975 verbeterde Jenner op een wedstrijd in Eugene voor de eerste maal het wereldrecord naar 8524 punten. Hij overtrof hiermee het oude record met 70 punten. Dat was tot dat moment in handen van de Rus Nikolaj Avilov. Omdat in Eugene de elektronische tijdwaarneming uitgevallen was, was de verbetering van het wereldrecord gering. Aan het einde van het jaar won hij de Pan-Amerikaanse Spelen met 8045 punten.

Op het Amerikaans kampioenschap 1976, dat tegelijkertijd als olympische kwalificatiewedstrijd gold, verbeterde Jenner zijn wereldrecord op 25 en 27 juni met veertien punten. Bij deze prestatie telden ook een aantal met de hand geklokte tijden mee. Bij het verspringen werd zijn tweede beste prestatie geteld, omdat zijn beste poging met te veel rugwind gesprongen zou zijn. Zijn overwinning lag vier punten boven het wereldrecord.

Jenner won een gouden medaille op de Olympische Spelen van 1976 in Montreal. Na de eerste dag lag hij op een derde plaats met 35 punten achterstand op de West-Duitser Guido Kratschmer en de titelverdediger Nikolaj Avilov. Na het polsstokhoogspringen nam hij de leiding over in het klassement. Als sterk speerwerper en 1500 meterloper kon hij zijn voorsprong op de laatste twee onderdelen uitbouwen. Met een recordscore van 8618 punten eindigde hij voor Guido Kratschmer (zilver) en Nikolaj Avilov (brons). Zijn record is omgerekend naar de nieuwe tabellen 8634 punten waard. In datzelfde jaar werd hij verkozen tot de beste Amerikaanse amateuratleet en onderscheiden met de James E. Sullivan Award.




Na het winnen van het olympisch goud beëindigde Jenner zijn sportieve loopbaan. Hij begon een carrière als acteur. In 1986 werd hij opgenomen in de "US Olympic Hall of Fame".

Van 1991 tot 2014 was Jenner getrouwd met Kris Houghton. Het samengestelde gezin van Jenner en Houghton stond vanaf 2007 centraal in de Amerikaanse realityserie "Keeping Up with the Kardashians", waarin naast hun gezamenlijke kinderen Kendall en Kylie Jenner ook de kinderen van Houghton uit haar eerdere huwelijk met advocaat Robert Kardashian te zien waren. Voor Jenner was het huwelijk met Houghton zijn derde huwelijk. Uit zijn eerste twee huwelijken had hij reeds vier kinderen.

In 2015 gaf Jenner aan verder als vrouw door het leven te gaan en voortaan de naam Caitlyn als voornaam te voeren.


</doc>
<doc id="1186473" url="https://nl.wikipedia.org/wiki?curid=1186473" title="Straalvormig lichaam">
Straalvormig lichaam

Het straalvormig lichaam of corpus ciliare is een verdikking die net voor de overgang van het vaatvlies naar het regenboogvlies zit. De lens is opgehangen in het straalvormige lichaam. Dit zit aan de rand van het vaatvlies. Dit straalvormige lichaam bestaat uit een soort van kringspier (musculus ciliaris) en lensbandjes (processus ciliares). De kringspier zit door middel van de lensbandjes vast aan de lens en is belangrijk bij accommodatie.


</doc>
<doc id="1186847" url="https://nl.wikipedia.org/wiki?curid=1186847" title="Stavudine">
Stavudine

Stavudine (2'-3'-didehydro-2'-3'-dideoxythymidine, ofwel d4T) is een antiviraal middel dat na fosforylering in de cel tot stavudinetrifosfaat werkzaam is tegen retrovirussen zoals hiv. Het middel is afgeleid van het nucleoside thymidine en blokkeert het virale enzym reverse-transcriptase waardoor de DNA-synthese stopt. Het behoort dus tot de geneesmiddelklasse van de NRTI's (nucleoside reverse-transcriptaseremmers). Stavudine kan deel uitmaken van HAART.
Combinatie met zidovudine wordt afgeraden omdat dit laatst genoemde middel de fosforylering remt.

De belangrijkste bijwerking is (sensorische) polyneuropathie naast onder meer pancreatitis, buikklachten, hoofdpijn, lipodystrofie of de ernstige maar weinig voorkomende lactaatacidose. De bijwerkingen van stavudine en andere NRTI's overlappen met de klachten en symptomen die worden gezien bij een aantal erfelijke mitochondriale ziekten. De oorzaak hiervoor ligt in onvoldoende specificiteit voor de virale enzymen waardoor ook bijvoorbeeld het lichaamseigen mitochondriaal DNA polymerase γ wordt geremd.

De Wereldgezondheidsorganisatie raadt gebruik van Stavudine af vanwege het onomkeerbare karakter van enkele bijwerkingen. Ook stelt zij dat Zidovudine en Tenofovir disproxil even effectief zijn, maar minder bijwerkingen kennen



</doc>
<doc id="1186984" url="https://nl.wikipedia.org/wiki?curid=1186984" title="Epichloorhydrine">
Epichloorhydrine

Epichloorhydrine is een kleurloze, organische vloeistof met een kenmerkende geur. Het is een epoxide en een reactieve stof, die kan polymeriseren onder invloed van hitte of van sterke zuren of basen.

Epichloorhydrine wordt bereid uitgaande van allylchloride (dat uit propeen en chloor wordt bekomen). Allylchloride wordt in reactie gebracht met een natriumhydroperoxide, waardoor het epoxide gevormd wordt.

Solvay heeft een eigen proces ontwikkeld voor de productie van epichloorhydrine uit glycerol, dat onder meer ontstaat als bijproduct van de biodieselproductie. In dit Epicerolproces reageert glycerol met waterstofchloride tot 1,3-dichloor-2-propanol. Een carbonzuur, -zout of -ester, zoals adipinezuur, fungeert als katalysator. In een tweede stap, de dehydrochlorering, wordt dit dichloorpropanol met natriumhydroxide omgezet in epichloorhydrine. In 2012 startte Vinythai, een dochteronderneming van Solvay, de eerste Epicerolfabriek op in Map Ta Phut (Thailand), met een capaciteit van 100.000 ton per jaar.

Epichloorhydrine is een sterk reactief product en wordt gebruikt als tussenproduct in de chemische industrie, voornamelijk voor polymeren (epoxyharsen, fenoxyharsen, en andere); ook voor de synthese van glycerine. Het wordt ook gebruikt als oplosmiddel voor cellulose, harsen en verven.

Epichloorhydrine polymeriseert bij verhitting of onder invloed van sterke zuren of basen. Bij verbranding komen giftige en corrosieve dampen vrij (met name waterstofchloride en chloor).

Epichloorhydrine is een corrosieve stof voor de ogen, de huid en de luchtwegen. Inademing van de damp kan longoedeem veroorzaken. De stof kan effecten hebben op het centraal zenuwstelsel, de nieren en de lever. Blootstelling aan een te hoge dosis kan de dood veroorzaken.

Epichloorhydrine is waarschijnlijk kankerverwekkend bij de mens (IARC-klasse 2A). Uit dierproeven is gebleken dat de stof genetische schade veroorzaakt en dus mogelijk schadelijk is voor de voortplanting of de ontwikkeling bij de mens.



</doc>
<doc id="1186991" url="https://nl.wikipedia.org/wiki?curid=1186991" title="Paul Richer">
Paul Richer

Paul Richer (Chartres 17 januari 1849 - 17 december 1933) was een Franse arts en kunstenaar.
Hij was in dienst bij Jean-Martin Charcot in het Hôpital de la Salpêtrière. Hij maakte vele anatomisch getinte kunstwerken. Ook was beweging zijn interessegebied, wat restulteerde in studies naar de lichaamshouding van parkinsonpatiënten. Vanaf 1898 was hij lid van de Franse nationale artsenorganisatie, de Académie nationale de médecine.

Volgens Richer bestond het lichaam bestond uit segmenten. Hij onderscheidde er vier: hoofd, hals, romp en benen. Hiertussen zaten gewrichten. 




</doc>
<doc id="1187040" url="https://nl.wikipedia.org/wiki?curid=1187040" title="Tricuspidalisklep">
Tricuspidalisklep

De tricuspidalisklep is een van de kleppen in het hart. Deze klep bevindt zich tussen de rechterboezem en de rechterkamer en voorkomt dat bloed uit de rechterkamer terugloopt naar de rechterboezem. Samen met de mitralisklep vormt het de atrioventriculaire kleppen (AV-kleppen) van het hart. 

De tricuspidalisklep is zoals de naam al zegt opgebouwd uit drie klepslippen of bladen. Deze klepslippen zijn dunne en soepele vliezen die op hun plaats worden gehouden door sterke peesdraden, de chordae tendineae. Zoals een parachutescherm aan de lijnen vastzit en zo weerstand kan bieden tegen de luchtstroom, zo zitten de drie klepslippen vast aan de peesdraden en bieden zo weerstand tegen de bloedstroom. Als de rechterkamer samentrekt, dan sluit de tricuspidalisklep om terugstroom van het bloed van de rechterkamer naar de rechterboezem te voorkomen. De drie klepslippen sluiten de klepopening af en worden op de plaats gehouden door de peesdraden. De peesdraden zitten vast aan kleine kegelvormige spieren, papillairspieren genaamd, die inhechten aan de recherkamerwand. Doorgaans resteert een geringe, centrale lekkage. Dat is normaal.

Zoals alle hartkleppen kan de tricuspidalisklep insufficiënt (ofwel lekkend) en/of stenotisch (vernauwd) worden. In vergelijking met de kleppen van de linkerkamer (de mitralisklep en aortaklep) is een niet goed functionerende tricuspidalisklep zeldzaam, vermoedelijk doordat de drukken in de rechterhartzijde veel lager zijn dan in de linkerhartzijde, zodat de kleppen veel minder belast worden. Zeker een tricuspidalisstenose is uiterst zeldzaam. Lekkage van de tricuspidalisklep wordt meestal niet veroorzaakt door beschadiging van de klep zelf, maar doordat de rechterkamer wijder wordt waardoor de klep gaat lekken. Zie het lemma tricuspidalisinsufficiëntie.
Een tricuspidalisendocarditis, oftewel een met bacteriën gekoloniseerde tricuspidalisklep, is ook zeldzaam. Dit kan voorkomen als complicatie van een pacemaker of ICD, waarbij de pacemaker- of ICD-draden ook gekoloniseerd worden door bacteriehaarden en daardoor de tricuspidalisklep geïnfecteerd en beschadigd raakt. Ook bij intraveneuze druggebruikers treedt soms een tricuspidalisendocarditis op. Dit zijn gevaarlijke infecties.



</doc>
<doc id="1187392" url="https://nl.wikipedia.org/wiki?curid=1187392" title="Wishard Memorial Hospital">
Wishard Memorial Hospital

Het Wishard Memorial Hospital is een van de oudste ziekenhuizen in Indianapolis. Het ziekenhuis werd in 1885 geopend als een reactie op de infectieziekte pokken. Gedurende de Amerikaanse Burgeroorlog werd het ziekenhuis gebruikt door het leger van de Unie om gewonde militairen te verzorgen. Na de oorlog werd het ziekenhuis weer voor de rest van de samenleving beschikbaar. Het ziekenhuis is vernoemd naar Dr. William N. Wishard, een vooraanstaand arts in Indianapolis.

Het ziekenhuis wordt beheerd door de Health and Hospital Corporation of Marion County, een gemeentelijk bedrijf van de staat Indiana. 

Het personeel bestaat uit vaste (wetenschappelijke) staf, artsen in opleiding en studenten van de Indiana University School of Medicine.



</doc>
<doc id="1187459" url="https://nl.wikipedia.org/wiki?curid=1187459" title="Ataxie van Friedreich">
Ataxie van Friedreich

De ataxie van Friedreich of spinocerebellaire ataxie is een erfelijke aandoening, die voor het eerst rond 1860 werd beschreven door de Duitse patholoog en neuroloog Nikolaus Friedreich. Een ataxie is een samenvattend begrip voor verschillende verstoringen van het evenwicht en de bewegingscoördinatie.

De ataxie van Friedreich ontstaat mede door uitval van somatosensibele informatie. De ataxie van Friedreich houdt een degeneratie van de spinocerebellaire banen, het lateraal gelegen deel van de piramidebanen, de fasciculus gracilis en de fasciculus cuneatus in. Door deze banen loopt de zogenaamde fijne tast en de druk- en de spanninginformatie van het lichaam naar de cortex. Mensen die hieraan lijden hebben weinig tot geen gevoel van positie en zijn slecht in het herkennen van passieve bewegingen en vibraties. Wanneer deze mensen lopen, ondersteunen ze het lichaam op een brede basis, zetten de benen ver uiteen en hebben ze de neiging om te schuifelen en te wankelen.

De ataxie van Friedreich is de meest voorkomende, aangeboren ataxie. Naar schatting lijdt 1 op de 50.000 Amerikanen aan deze vorm van ataxie. De prevalentie en incidentie is gelijk verdeeld over de seksen. De ataxie van Friedreich wordt wel eens verward met de ziekte van Duchenne. Terwijl de ziekte van Duchenne het resultaat is van spierweefseldegeneratie, is de ataxie van Friedreich het resultaat van zenuwdegeneratie met een erfelijke factor. Er is nog geen behandeling voor deze aandoening gevonden. Wel kunnen de symptomen behandeld worden.

De eerste symptomen van de ataxie van Friedreich doen zich meestal tussen het vijfde en vijftiende levensjaar voor. De symptomen ontwikkelen zich langzaam progressief. Enkele symptomen die zich voor kunnen doen zijn:

Kenmerkend voor de aandoening is de afwezigheid van diepe peesreflexen, zoals de kniepeesreflex.



</doc>
<doc id="1188022" url="https://nl.wikipedia.org/wiki?curid=1188022" title="Lufenuron">
Lufenuron

Lufenuron is een insecticide uit de groep van de insectenontwikkelingsremmers, meer bepaald de chitineremmers. Het wordt gebruikt tegen vlooien bij honden en katten; de handelsnaam is "Program" (Novartis). "Program Plus" en "Sentinel Spectrum" (beide Novartis) zijn producten die naast lufenuron nog andere actieve bestanddelen tegen parasieten bevatten.

Lufenuron is sterk lipofiel en hoopt zich op in het vetweefsel van de behandelde dieren, van waaruit het continu in de bloedstroom afgegeven wordt. De vrouwelijke vlooien nemen de stof op via het bloed van het behandelde dier. Na de opname migreert lufenuron naar de zich ontwikkelende eieren, waar het de vorming van chitinestructuren, en bijgevolg de ontwikkeling van levensvatbare larven, verhindert.

De toediening van lufenuron gebeurt oraal bij honden en katten, of subcutaan door injectie (enkel bij katten).



</doc>
<doc id="1188257" url="https://nl.wikipedia.org/wiki?curid=1188257" title="Anthelminthicum">
Anthelminthicum

Een anthelminthicum is een (dier)geneeskundig middel tegen infecties met parasitaire wormen in het maag-darmkanaal (darmwormen). Deze middelen worden ook wel vermifugum of vermicide genoemd. Ze worden gebruikt tegen trematoden, nematoden en cestoda (lintwormen).

De ATC-code voor deze geneesmiddelen is P02, met als onderverdelingen:

De ATCVet-code voor deze klasse van geneesmiddelen is QP52A.

Onderverdelingen van deze klasse zijn:


</doc>
<doc id="1188685" url="https://nl.wikipedia.org/wiki?curid=1188685" title="Wadatest">
Wadatest

De wadatest is een injectie met een barbituraat (amobarbital) in de arteria carotis om zo een snelle en kortdurende anesthesie van de ipsilaterale hemisfeer (dat wil zeggen de hemisfeer aan dezelfde zijde van de injectie) te verkrijgen. De wadatest is vernoemd naar de Canadese neuropsycholoog Juhn A. Wada en wordt gebruikt om te bekijken welke cerebrale functies in welke hemisfeer gelocaliseerd zijn.

De test wordt uitgevoerd op een bij bewustzijn zijnde persoon. De injectie wordt toegediend in de arteria carotis, aan één hemisfeer tegelijk. Het effect hiervan is dat de taal- en/of geheugenfuncties in die hemisfeer worden uitgeschakeld, zodat de andere hemisfeer onderzocht kan worden. Hierna krijgt de geïnjecteerde persoon een serie van taal- en geheugentests voor de kiezen. Na de uitwerking van het barbituraat wordt het geheugen getest.

De wadatest heeft ons enkele dingen geleerd over de cerebrale lateralisatie van de taalfunctie bij rechts- en linkshandigen. 98% van de rechtshandigen en 70% van de linkshandigen laten spraakonderbrekingen zien wanneer de linker hemisfeer (en níet de rechter) is geïnjecteerd. Het resultaat van dit onderzoek ondersteunt de theorie dat het patroon van spraakrepresentatie minder voorspelbaar is bij linkshandigen en ambidexters dan bij rechtshandigen, maar dat de meerderheid van de linkshandigen spraak gerepresenteerd heeft in de linker hemisfeer.




</doc>
<doc id="1188773" url="https://nl.wikipedia.org/wiki?curid=1188773" title="Pentachloorfenol">
Pentachloorfenol

Pentachloorfenol, vaak afgekort tot PCP (van het Engelse "pentachlorophenol"), is een organische verbinding met als brutoformule CHClO. De stof werd voor het eerste bereid in de jaren 30 van de 20e eeuw. De verbinding is onder een groot aantal namen op de markt gebracht, zoals: S"antophen, Pentachlorol, Chlorophen, Chlon, Dowicide 7, Pentacon, Penwar, Sinituho" en "Penta". De stof wordt in twee vormen aangeboden: als het vrije fenol of als het natriumfenolaat. De laatste vorm is goed oplosbaar in water. Het gebruik van pentachloorfenol loopt van herbicide, via insecticide, fungicide, algicide en ontsmettingsmiddel tot antifoulingverf. De stof werd toegepast in combinatie met landbouwzaden (hoewel de betreffende gewassen dan niet voor consumptie bestemd waren), leerbewerking, metselwerk, hout, koelwater en papiermolens.

Sinds het begin van de jaren 80 van de 20e eeuw is de stof in de Verenigde Staten niet meer vrij te koop. Tegenwoordig wordt het in dat land nog voornamelijk gebruikt als conserveermiddel voor bielzen (bij spoorrails) of telegraaf- en elektriciteitspalen.

Het gebruik van pentachloorfenol levert de spoorwegen en telefoon- en elektriciteitsmaatschappijen een goede besparing op, omdat een onbehandelde biels of paal al na ongeveer 7 jaar vervangen moet worden. Een met PCP behandelde biels of paal gaat gemiddeld 35 jaar mee.

Pentachloorfenol kan bereid worden door behandeling van fenol met chloorgas in aanwezigheid van een katalysator (aluminiumchloride of ijzer(III)chloride) bij temperaturen rond 190°C. Deze synthese verloopt in stappen en het is lastig alle uitgangsstof tot pentachloorfenol om te zetten. Commercieel verhandelde pentachloorfenol heeft daardoor meestal een gehalte tussen 84% en 90%. Tijdens het proces worden bovendien een aantal verontreinigingen gevormd, waaronder andere meervoudig gechloreerde fenolen, polychloordibenzo-"p"-dioxines en polygechloreerde dibenzofuranen. Een groot aantal van deze verbindingen is giftiger dan pentachloorfenol zelf.

Voor mensen ligt het grootste risico van blootstelling aan pentachloorfenol vooral in de bedrijfsmatige sfeer. Het werken in een verontreinigde atmosfeer of huidcontact met pentachloorfenol vormen dan grote risico's. Ook contact met behandeld hout leidt tot blootstelling. Ook in het kader van volksgezondheid dient men bedacht te zijn op de stof. Vooral in de omgeving van bedrijven waar hout verduurzaamd wordt is het risico reëel.

Kortstondige blootstelling aan grote hoeveelheden pentachloorfenol heeft schadelijke effecten op lever, nieren, maag, darmen, bloed, longen, het zenuwstelsel en immuunsysteem. Daarnaast zijn verhoging, zweten, ongecontroleerde bewegingen en coma ook als effect genoemd. Contact met pentachloorfenol-damp leidt tot geïrriteerde huid, slijmvliezen en ogen.

Langdurige blootstelling, zoals in fabrieken en werkplaatsen mogelijk is, leidt tot blijvende schade aan de genoemde organen. Ten slotte is pentachloorfenol in verband gebracht met carcinogene effecten. De EPA deelt de stof dan ook in onder groep B2 (mogelijk carcinogeen voor mensen).

Pentachloorfenol wordt snel na inname in de darm opgenomen. Accumulatie treedt niet snel op. Is dat wel het geval dan is dat in de lever, nieren, gekoppeld aan bloed-eiwitten, de milt en lichaamsvet. Tenzij de lever- en nierfunctie beschadigd zijn wordt PCP snel uit weefsels en bloed verwijderd en uitgescheiden door de nieren. De uitscheiding is voornamelijk als pentachloorfenol of als een beter water-oplosbaar conjugaat. De halfwaardetijd voor een eenmalige dosis is voor mensen tussen de 30 en 50 uur. Accumulatie in de voedselketen wordt niet waarschijnlijk geacht vanwege de tamelijk hoge snelheid van uitscheiding door het organisme.

Pentachloorfenol is aangetoond in een groot aantal natuurlijke bronnen: oppervlaktewater, sediment, regenwater, drinkwater, waterorganismen, aarde en voedsel, maar ook in menselijke melk, vetweefsel en urine.

Tegenwoordig is de milieubelasting met pentachloorfenol kleiner dan in het verleden, enerzijds door de absoluut kleinere hoeveelheden die van de stof gebruikt worden, anderzijds door een aanpassing in de manier van werken met de stof. Niettemin komt er nog steeds PCP in het milieu terecht en ook treedt verplaatsing op via regen, uitlogen van grond of verplaatsing van grond. Ook verdamping vanuit behandeld hout speelt een rol.

Na het vrijkomen van pentachloorfenol in de atmosfeer vindt ontleding plaats via fotolyse. De voornaamste biologische afbraak vindt plaats via reductieve dehalogenering. In dit proces wordt pentachloorfenol via tetra- en tri- naar dichloorfenolen omgezet. Een alternatieve route is methyleren naar het beter vetoplosbare pentachlooranisool. Beide routes leiden uiteindelijk tot het openbreken van de koolstofring en volledige afbraak van de verbinding.

In ondiep, helder water is de voornaamste afbraakroute fotolyse. In diep of troebel water vormen biodegradatie en adsorptie aan slib de belangrijkste routes waarlangs pentachloorfenol uit het water verdwijnt. Adsorptie is wel pH-afhankelijk: in zuur milieu is de oplosbaarheid van pentachloorfenol veel kleiner dan in neutrale of basische oplossingen.

In grond en sediment is pentachloorfenol, afhankelijk van de aanwezige bacteriën, verdwenen in een periode die uiteen kan lopen van 14 dagen tot 5 jaar.



</doc>
<doc id="1188813" url="https://nl.wikipedia.org/wiki?curid=1188813" title="Eli Lilly and Company">
Eli Lilly and Company

Eli Lilly and Company is een internationaal farmaceutisch bedrijf. Het hoofdkantoor is gevestigd te Indianapolis, Indiana. Het bedrijf werd in 1876 opgericht door de farmaceutische chemicus Eli Lilly, naar wie het bedrijf genoemd is.

Eli Lilly and Company is een internationaal farmaceutisch bedrijf. Het bedrijf heeft zich gericht op medicijnen op het gebied van depressie, psychische gezondheid, diabetes, hart- en vaatziekten, oncologie en osteoporose. Het bedrijf heeft onder andere duloxetine op de markt gebracht, een middel tegen depressie.

In januari 2015 rondde Eli Lilly de eerder aangekondigde koop af van de divisie diergezondheid van Novartis. Eli Lilly betaalde $5,4 miljard dollar voor het onderdeel. Na de overname is Eli Lilly de op één na grootste speler ter wereld dat medicatie voor dieren maakt. 

Eli Lilly betaalde in 2009 een boete van 1,4 miljard dollar wegens het off-label promoten van haar Zyprexa. Het bedrijf werd ervan beschuldigd zware bijwerkingen van het medicijn schizofrenie te hebben verzwegen.

In april 2014 volgde een boete van 3 miljard dollar wegens het achterhouden van informatie over het bevorderen van blaaskanker door het diabetesmiddel pioglitazon(e) (Actos).
De hoofdproducent Takeda kreeg een dubbel zo hoge boete van 6 miljard dollar.

De ex-topman John Virapen heeft in 2010 een boek geschreven,"Bijwerkingen" getiteld, dat de marketingmethoden van het bedrijf en de psychologie uitlegt van het bewerken van artsen in dit geval.
John Virapen is topman in Zweden geweest en legt de methoden van promoten,de volgorde van belangenniveaus en strategieën uit ,hoe het bedrijf artsen ertoe bracht om hun product voor te schrijven. Prozac,Fluctin,Fluctine wordt als voorbeeld bekritiseerd waarbij wordt aangetoond,dat ethische grenzen gemakkelijk worden overschreden,als het de verkoop bevordert.



</doc>
<doc id="1188921" url="https://nl.wikipedia.org/wiki?curid=1188921" title="David Servan-Schreiber">
David Servan-Schreiber

Servan-Schreiber, die slechts kortstondig als praktiserend arts werkzaam is geweest, doceerde aan de Universiteit van Lyon en de Universiteit van Pittsburgh. 

Zelf sinds 1992 tot twee keer toe behandeld voor een kwaadaardige hersentumor, schreef hij twee veelgelezen boeken, "Uw brein als medicijn" (oorspronkelijke titel: "Guérir", 2003) en "Antikanker" (oorspronkelijke titel: "Anticancer", 2007). Het zijn bestsellers op het gebied van het zelf bestrijden van stress, depressies en angsten zonder daarbij gebruik te hoeven maken van medicijnen.

David Servan-Schreiber overleed op vijftigjarige leeftijd ten gevolge van een hersentumor.



</doc>
<doc id="1189626" url="https://nl.wikipedia.org/wiki?curid=1189626" title="Associatieve agnosie">
Associatieve agnosie

Associatieve agnosie is een vorm van een visuele agnosie.

Een visuele agnosie is de medische benaming voor het onvermogen tot het herkennen van bepaalde afbeeldingen en kleuren. Bij een associatieve agnosie ziet de persoon die hieraan lijdt wel een afbeelding of tekening, maar kan deze persoon niet benoemen wat de afbeelding is en kan deze het ook niet in het geheugen opslaan. Deze neurologische aandoening komt voor bij mensen met een temporale (zie figuur), meestal linkszijdige laesie aan het voorste gedeelte van de inferotemporale cortex. De klinische definitie van de aandoening is dat iemand tekeningen kan maken (of natekenen) van objecten die hij/zij niet herkent. De aandoening komt zelden puur voor: meestal is er een samenspel van meerdere neurologische stoornissen. 

Mensen met een associatieve agnosie kunnen het object, dier of gebouw dat ze zien niet benoemen of koppelen aan de functie ervan. Deze vorm van agnosie kan categoriespecifiek zijn. Dat wil zeggen, de problemen kunnen zich beperken tot bepaalde semantische categorieën. Zo kan iemand meer problemen hebben met het benoemen en opslaan in het geheugen van levende objecten, dan met niet-levende objecten. Associatieve agnosie is overigens wel degelijk een visueel probleem en (in haar pure vorm) geen taalprobleem. Voor de persoon die eraan lijdt voelt het meestal aan als een taalprobleem, omdat men niet op bepaalde woorden kan komen.


</doc>
<doc id="1189799" url="https://nl.wikipedia.org/wiki?curid=1189799" title="Spoom">
Spoom

Een spoom is een tussengerecht om de maaltijd te laten zakken. Ingrediënten zijn vaak witte wijn en citrusvruchten. Het wordt koud opgediend.

Een andere benaming voor spoom is 'boisson frappée'. Het is ontstaan halverwege de negentiende eeuw, toen het serveren van diners in gangen opgang begon te vinden. Tot die tijd zette men alles tegelijk op tafel.

De "New Concise Larousse Gastronomique" beschrijft spoom als: "Een type van schuimende sorbet, die een grote favoriet in Engeland was, gemaakt met een lichtere stroop dan die voor een echte sorbet wordt gebruikt. Als het begint op te stijven, wordt het gemengd met de helft zijn volume aan ongebakken Italiaanse Meringue. Zoals sorbet, wordt het gemaakt van vruchtensap, wijn, sherry of porto en in een lang glas opgediend (met een paar lepels champagne die erover worden gelepeld). De naam is afgeleid van het Italiaanse spuma (schuim). In Italië, is spumone een licht schuimend roomijs dat met eiwit, een smaakstof en geklopte room wordt gemaakt."

Een voorbeeld van een spoom is scroppino.



</doc>
<doc id="1191247" url="https://nl.wikipedia.org/wiki?curid=1191247" title="Apperceptieve agnosie">
Apperceptieve agnosie

Apperceptieve agnosie is een vorm van een visuele agnosie.

Een visuele agnosie is de medische benaming voor het onvermogen tot het herkennen van bepaalde afbeeldingen en kleuren. Bij een apperceptieve agnosie kan de persoon die hieraan lijdt wel verschillende onderdelen van een object of afbeelding waarnemen, maar deze niet integreren tot één visueel beeld. Dit soort problemen doen zich voornamelijk voor bij complexe stimuli. Een apperceptieve agnosie komt voornamelijk voor bij een rechtszijdige, pariëtale hemisfeerbeschadiging (aan het posterieure gedeelte van de inferotemporale cortex) of occipitale kwab.


</doc>
<doc id="1191410" url="https://nl.wikipedia.org/wiki?curid=1191410" title="Haartong">
Haartong

Haartong of hairy tongue of lingua villosa is een verandering van de kleur en het oppervlak van de tongrug.

Vooral bij oudere mensen, maar ook op jongere leeftijd, kan de tongrug van kleur veranderen. Waarschijnlijk wordt dit veroorzaakt doordat de tongpapillen minder afschilferen. De papillen kunnen draadvormig worden, zodat de tong behaard kan lijken. De aandoening is onschuldig en geeft geen pijnklachten.

De oorzaak is niet geheel bekend. Bij sommigen is er een relatie met roken en het gebruik van koffie. Er groeien meer en ook andere bacteriën en gisten op de tong dan normaal, maar dit is waarschijnlijk het gevolg van de aandoening. Het helpt niet om de bacteriën te bestrijden. De aandoening kan behandeld worden door enkele keren per dag de tong te schrapen of te poetsen.

De aandoening moet niet verward worden met witte harige leukoplakie, een aandoening die gerelateerd is aan een plaatselijke Epstein-Barrvirus-infectie bij hiv. Hierbij zijn er witte, ruwe plekjes aan de tongranden beiderzijds.


</doc>
<doc id="1191647" url="https://nl.wikipedia.org/wiki?curid=1191647" title="Pestzuil">
Pestzuil

Pestzuilen zijn votiefmonumenten, die herinneren aan de tijd van de pest. Ze komen vooral voor in katholieke streken in Centraal-Europa zoals Beieren, Oostenrijk, Tsjechië, maar ook in Normandië. De meeste dateren uit de 17e eeuw.

De pestzuilen verbeelden in veel gevallen de heilige Drie-eenheid en worden dan ook wel drievuldigheidszuilen genoemd. Naast zuilen bestaan er ook kruisbeelden en andere monumenten ter nagedachtenis aan pestepidemieën. Oorspronkelijk waren de zuilen gewijd aan overwinningen op de Turken, waarbij de Drie-eenheid staat voor het (overwinnende) christendom. Later verwerd de zuil door de relatie tussen oorlog en pest tot een herdenkingszuil aan voorbije pestepidemieën, en tevens tot afweermiddel tegen nieuwe uitbraken van de pest. 

Er bestaan eenvoudige zuilen, niet groter dan een wegkruis, maar er zijn ook opvallende monumenten in soms bijzonder barokke vormentaal, zoals de Weense pestzuil uit 1679 aan de Graben, die de toon zette voor grote pestmonumenten van de daaropvolgende decennia. 

De meeste pestzuilen zijn gewijd aan de moeder van Jezus, Maria, die door de katholieke bevolking wordt gezien als "voorspreekster" (of bemiddelaar) in tijden van nood. Ook de zogenaamde pestheiligen worden vaak op een dergelijk monument afgebeeld. 



</doc>
<doc id="1192138" url="https://nl.wikipedia.org/wiki?curid=1192138" title="Beenprothese">
Beenprothese

Een beenprothese of kunstbeen is een prothesevoorziening, samengesteld uit onderdelen of componenten, bedoeld om in functie, gebruik, uiterlijk (of een combinatie hiervan) een niet (meer) bestaand oorspronkelijk been of gedeelte daarvan te vervangen.
Een beenprothese kan hiermee de gebruiker gedeeltelijk diens verlies aan mobiliteit opheffen en/of een onopvallender uiterlijk teruggeven.

Het geheel of gedeeltelijk gemis van een been kan het gevolg zijn van een aangeboren afwijking of een operatieve ingreep vanwege een aandoening (zoals vaatziekte, kanker, posttraumatische dystrofie) of een trauma.

Men spreekt van een amputatie als het lichaamsdeel middels doorzagen van een botdeel wordt verwijderd en van een exarticulatie als het botdeel door het uiteen halen van een gewricht wordt verwijderd (bijvoorbeeld enkel, knie of heup).

Er zijn verschillende soorten protheses, al naar gelang het amputatieniveau van het been, te onderscheiden in voet-, onderbeen- of bovenbeenamputatie:
Zelden komt een exarticulatie van de knie voor. Het is relatief lastig om hiervoor een prothese aan te meten, omdat het kunstmatige kniegewricht precies zou moeten komen op de overgang van stomp naar prothese.

Al in een zeer vroeg stadium van de amputatie kan in sommige gevallen een prothese aan de stomp (overgebleven gedeelte van het been) worden gepast: een tijdelijke, postoperatieve prothese. Hiermee wordt in korte tijd een gunstige stompvorm verkregen en de mogelijkheid om te lopen wordt niet te lang onderbroken.

Zodra na de amputatie de stomp voldoende is hersteld en stabiel is van volume, wordt een definitieve prothese aangemeten.
De prothesekoker kan worden gemaakt met de gangbare gipsafdrukmethode, een moderne cad-cam methode van aanmeten en vervaardigen is ook mogelijk. Van het gipsmodel wordt een koker gemaakt waar de stomp goed in past, het gebruikte materiaal is giethars, thermoplast of koolstofvezel. Tussen stomp en koker kan een stompkous gedragen worden als bescherming, uitgevoerd in katoen; ook een silicone- of polyurethaan stompkous is mogelijk (ook wel genoemd: liner). Aan deze laatste twee zeer strak vastzittende stompkousen kan de prothese bevestigd worden met een vacuüm- of pen verbinding.
De uiteindelijke koker wordt vastgemaakt met verstelbare bevestigingen aan de verdere componenten die voor de goede werking van de prothese nodig zijn, zoals een prothesevoet, protheseknie, draai- en schokadapters. Het geheel wordt zodanig afgesteld, dat de gebruiker er staande goed mee in balans kan blijven en er zo natuurlijk mogelijk en zonder pijn mee kan lopen.

Bij het gebruik van een beenprothese zijn twee belangrijke krachten te onderscheiden: 

De keuze voor het eerste model prothese en de gebruikte componenten hiervan wordt bepaald door een team van revalidatiearts, fysiotherapeut en orthopedisch instrumentmaker, in nauw overleg met de gebruiker.
De gebruiker geeft aan wat zijn wensen zijn met betrekking tot toekomstige mobiliteit, beweging en sport beoefening. De technische geschiktheid van de componenten, de (toekomstige) mogelijkheden en beperkingen van de gebruiker en de vergoedingen van de zorgverzekeraar zijn elementen die de keuze in opbouw van de prothese bepalen. Bij latere reparatie of vervanging is deze procedure meestal eenvoudiger. De stomp kan de eerste tijd snel van vorm veranderen door het slinken van de spieren (atrofie) wat vaak tussentijdse correctie van de koker noodzakelijk maakt. Als de prothese klaar is kan deze desgewenst door een cosmetisch omhulsel het uiterlijk van een echt been worden gegeven (z.g. cosmese). 

Bij een amputatie onder de knie wordt een onderbeenprothese aangemeten. Deze bestaat uit een koker die stomp met eventuele stompkous nauwsluitend omvat. Hieronder een verbinding met de prothesevoet die kan bestaan uit een buis met eventuele adapters, het geheel zit uiteindelijk vast aan een prothesevoet.
Deze voet kan van een eenvoudig ontwerp zijn, in rubber opgehangen voor enige schokdemping en beweging om zich om aan te kunnen passen aan ongelijke ondergrond.
Meer geavanceerde voeten voor actiever gebruik zijn opgebouwd uit veerkrachtig materiaal waar bij het neerzetten energie wordt opgeslagen en weer gebruikt om bij de volgende stap krachtiger af te kunnen zetten. Hiermee is een sportiever bewegingspatroon mogelijk.

Voor extremere sportbeoefening (hardlopen, speerwerpen, verspringen) worden sterk gebogen voeten van zeer veerkrachtig koolstofvezel gebruikt, deze zijn niet geschikt voor dagelijks gebruik.

Ook hierbij is een goed om de stomp passende koker het uitgangspunt. Wanneer het eigen kniegewricht is verwijderd, wordt een bovenbeenprothese gebruikt waarbij een mechanisch scharnier voor de kniebuiging zorgt. De kunstknie moet voorkomen dat in de standfase het been onbedoeld kan buigen waardoor de gebruiker valt. Hiertoe zijn knieën ontwikkeld met hydraulische of pneumatische vertragingsmechanismen, die bij geavanceerde modellen zelfs elektronisch geregeld worden. Door de hoge prijs van deze microprocessor gestuurde knieën (MPK) wordt er door zorgverzekeraars een terughoudend beleid qua vergoedingen gehanteerd.
Het gedeelte onder het kniecomponent is vergelijkbaar met de hierboven beschreven onderbeenprothese.

Zodra de prothese klaar is, wordt deze gepast en afgesteld. Daarna volgt een periode van intensief oefenen, waarbij de fysiotherapeut een belangrijke rol speelt. Dit gebeurt gewoonlijk in een revalidatiecentrum tussen de liggers van een lange brug. Als dit goed gaat worden de oefeningen uitgebreid met "los"lopen, eerst tussen krukken en later zonder. Daarna oefenen op oneffen ondergrond, traplopen, vallen, evt. fietsen en wat actievere bewegingen. De mogelijkheden daarna houden niet op: fietsen, (tafel)tennis, badminton, hardlopen, motorrijden, atletiek, skiën, snowboarden, zwemmen, paardrijden, duiken en nog veel meer is mogelijk met een beenprothese.



</doc>
<doc id="1192185" url="https://nl.wikipedia.org/wiki?curid=1192185" title="Optische ataxie">
Optische ataxie

Optische ataxie of ataxia optica is een visuele en neurologische aandoening, en een vorm van een ataxie. Ataxie is een samenvattend begrip voor verschillende verstoringen van het evenwicht en de bewegingscoördinatie. 

De occipitale kwabben zenden visuele informatie uit naar de temporale kwabben en pariëtale kwabben. De informatiestroom naar de temporale kwabben wordt ook wel het ventrale pad genoemd, en de informatiestroom naar de pariëtale kwabben wordt het dorsale pad genoemd. De temporale kwabben zoeken uit wat hetgeen is dat gezien wordt (bijvoorbeeld een mok) en tegelijkertijd analyseren de pariëtale kwabben waar dit object gelokaliseerd is (bijvoorbeeld dertig centimeter van persoon vandaan, op het bureau).

Iemand met een optische ataxie heeft problemen in het dorsale pad, waardoor hij objecten niet kan manipuleren (dat wil zeggen grijpen, omdraaien, ontwijken, enzovoorts). Deze persoon herkent dus de mok wel, maar kan deze niet grijpen of omdraaien.

Wanneer er sprake is van een disfunctie in het ventrale pad, spreekt men van een visuele agnosie: problemen met het herkennen van afbeeldingen, objecten, personen of dieren.


</doc>
<doc id="1192269" url="https://nl.wikipedia.org/wiki?curid=1192269" title="Fluitglas">
Fluitglas

Een fluitglas of flute is een hoog en smal, taps toelopend wijnglas dat vaak voorzien was van versieringen die met behulp van diamantgravure aangebracht waren. De stam van het glas is relatief gedrongen en hol. Het glas heeft een platte voet.

Fluitglazen kwamen vanaf 1550 in de mode, en waren tot ongeveer 1740 wijdverbreid. Tegenwoordig ziet men ook bierglazen die hoog zijn en taps toelopen. Een dergelijk glas wordt ook wel fluitje genoemd.


</doc>
<doc id="1192394" url="https://nl.wikipedia.org/wiki?curid=1192394" title="Keratoacanthoom">
Keratoacanthoom

Een keratoacanthoom is een goedaardig, snelgroeiend huidgezwel dat uiterlijk en histologisch sterk op een plaveiselcelcarcinoom lijkt. In enkele weken tot ca. 2 maanden ontstaat een schilferende, verhoornende knobbel (nodus) op de huid, die 0.5 tot 2 cm groot kan worden. In het klassieke geval stopt de groei dan, waarna de plek na enkele maanden afvalt, en evt. een klein littekentje achterlaat. Een keratoacanthoom gedraagt zich goedaardig en zaait (dus) niet uit. Om de diagnose te stellen moet de plek in z'n geheel worden uitgesneden, en histologisch onderzocht. Maar zelfs dan kan het onderscheid met plaveiselcelcarcinoom niet altijd zeker gemaakt worden. Mogelijk is het een plaveiselcelcarcinoom die te snel groeit, zodat het vanzelf afsterft. Daarom zal het vaak als een plaveiselcelcarcinoom behandeld worden, met een kleine marge van enkele millimeters worden uitgesneden.

Keratoacanthomen kunnen vaker bij dezelfde persoon voorkomen, en kunnen dan een uiting zijn voor het belangrijke autosomaal dominante familiare kankersyndroom, het syndroom van Muir-Torre, een gevolg van een defect in de DNA-reparatie.


</doc>
<doc id="1192491" url="https://nl.wikipedia.org/wiki?curid=1192491" title="Armprothese">
Armprothese

Een armprothese of kunstarm is een prothese voorziening, samengesteld uit onderdelen of componenten, bedoeld om in functie, gebruik, uiterlijk (of een combinatie hiervan) een niet (meer) bestaande oorspronkelijke arm of gedeelte daarvan te vervangen.

Het geheel of gedeeltelijk afwezig zijn van een arm kan het gevolg zijn van een aangeboren afwijking of een operatieve ingreep. De aanleiding voor een operatieve ingreep kan een aandoening (zoals kanker, post-traumatische dystrofie) of een trauma zijn. Men spreekt van een armamputatie als een deel van de arm of het hele ledemaat verwijderd is. Indien er geen amputatie door een bot maar door het gewricht heeft plaatsgevonden, spreekt men van een ex-articulatie. Voorbeelden van een ex-articulatie zijn een polsex-articulatie of elleboogex-articulatie. Een kunstarm of armprothese vervangt het ontbrekende gedeelte van de arm en geeft hiermee de gebruiker gedeeltelijk zijn vermogen tot grove en soms ook fijnere handelingen terug. Ook kan een armprothese een cosmetisch doel hebben.

Er zijn verschillende soorten armprotheses, al naar gelang het amputatieniveau van de arm:


Zodra na de amputatie de armstomp voldoende is hersteld en stabiel is van volume, wordt een prothese aangemeten. Hiervoor bestaan verschillende methodes. De meestgebruikte methode is het gebruikmaken van een gipsafdruk. Van het gipsmodel wordt een koker gemaakt waar de stomp goed in past. Tussen stomp en koker kan een stompkous gedragen worden als bescherming, in de vorm van een katoenen kous; of een siliconen- of gelkous, ook wel "liner" genoemd. Aan de liner kan de prothese bevestigd worden met een vacuüm- of penverbinding. Ook kan er zonder een liner gewerkt worden. Dan blijft de prothese op zijn plaats door middel van vacuüm of ophanging boven benige gedeelten in de arm (zoals de botjes van de elleboog). De koker wordt vastgemaakt aan de verdere componenten van de armprothese zoals een draaibare hand of een scharnierende elleboog. Het geheel wordt zodanig afgesteld, dat de gebruiker de arm goed kan bedienen zonder pijn of andere ongemakken.

Er kan sprake zijn van een functionele en/of cosmetische hand. Ook kan gekozen worden voor een functionele haak. Met een haak kunnen voorwerpen worden gemanipuleerd of opgepakt. Een prothesehand kan voor verschillende functies worden uitgerust. Er kan bijvoorbeeld gekozen worden voor een hand met rotatiemogelijkheid. Hierbij kan met behulp van de andere hand de kunsthand in verschillende posities worden gezet. De kunsthand kan ook voorzien worden van een grijpfunctie waarmee voorwerpen vastgepakt kunnen worden. Dit kunnen redelijk kleine voorwerpen zijn zoals een pen of een rits van een jas.

De aansturing van hand- en armfuncties kan op verschillende manieren gebeuren:

Zodra de prothese klaar is, wordt deze gepast en afgesteld. Voor een goede bediening van de armprothese volgt een periode van intensief oefenen, waarbij de ergo- en fysiotherapeut een belangrijke rol spelen. Dit gebeurt gewoonlijk in een revalidatiecentrum. 

In de praktijk blijkt dat een armprothese niet altijd wordt gebruikt omdat mensen met het resterende ledemaat erg handig zijn en de prothese nooit alle functies van een volledige arm kan overnemen. Soms wordt een armprothese alleen bij bepaalde gelegenheden gedragen waarbij men voornamelijk kiest voor een cosmetisch natuurlijker lichaamsbeeld. Een armprothese kan wel een grote toegevoegde waarde hebben voor het symmetrisch werken en daardoor lichamelijke klachten (zoals rug- en nekklachten) helpen te voorkomen.



</doc>
<doc id="1192935" url="https://nl.wikipedia.org/wiki?curid=1192935" title="Tricuspidalisinsufficiëntie">
Tricuspidalisinsufficiëntie

Een tricuspidalisinsufficiëntie of TI is een lekkage van één van de vier hartkleppen, namelijk de tricuspidalisklep. Deze hartklep vormt de overgang tussen de rechterhartboezem en de rechterhartkamer. Een geringe tricuspidalisinsufficiëntie komt voor bij circa 70% van de volwassenen, dit is dus fysiologisch.

Een tricuspidalisinsufficiëntie ontstaat slechts zelden door beschadiging van de klep zelf. Doorgaans is sprake van een functionele TI, die het gevolg is van verwijding van de rechterhartkamer en van de klepring (of annulus), de bindweefselring waarin de klep is opgehangen. Minder vaak is sprake van een organische TI, wat het gevolg is van beschadiging van de klep zelf.

De symptomen van een TI zijn te wijten aan rechterkamerfalen: perifeer oedeem, ascites, pleuravocht, een vergrote lever en/of milt, een verhoogd CVD en vaak slechte eetlust, met soms cachexie en ondervoeding tot gevolg. Daarnaast is doorgaans sprake van uitingen van een verminderd hartminuutvolume: inspanningsgebonden kortademigheid, moeheid, koude vingers of tenen.

Aangezien een ernstige tricuspidalisinsufficiëntie vrijwel altijd het gevolg is van een onderliggende aandoening, is de behandeling gericht op het wegnemen van de onderliggende oorzaak. Soms wordt een reparatie van een tricuspidalisklep verricht, die meestal bestaat uit het nauwer maken van de klepring. Dit laatste heet tricuspidalisklepplastiek.


</doc>
<doc id="1192989" url="https://nl.wikipedia.org/wiki?curid=1192989" title="Simultaanagnosie">
Simultaanagnosie

Simultaanagnosie is een vorm van een visuele agnosie. Een visuele agnosie is de medische benaming voor het onvermogen tot het herkennen van bepaalde afbeeldingen en kleuren. 

Bij een simultaanagnosie kan de persoon die hieraan lijdt slechts één (onderdeel van een) object tegelijkertijd zien. Als zo'n persoon bijvoorbeeld een kam en een lepel voor zich krijgt te zien en de proefleider vraagt de persoon wat hij ziet, zal zo'n persoon of alleen de kam of alleen de lepel noemen. Dit is zelfs het geval als de twee objecten enkele centimeters van elkaar vandaan (of achter elkaar) worden gehouden. De mensen die hieraan lijden zien letterlijk door de bomen het bos niet meer. Bij het bestuderen van een foto ziet zo'n persoon bijvoorbeeld wel de verschillende sleutels (niet tegelijkertijd), maar niet een sleutelbos.

Simultaanagnosie is een symptoom van het syndroom van Bálint en komt voor bij beschadigingen in de achterste delen van de pariëtale kwabben. De meest voorkomende oorzaak van deze simultaanagnosie is een hersenbloeding in de rechter pariëtale kwab. Soms wordt simultaanagnosie waargenomen na bilaterale pariëtale beschadigingen.


</doc>
<doc id="1193105" url="https://nl.wikipedia.org/wiki?curid=1193105" title="Syndroom van Bálint">
Syndroom van Bálint

Het syndroom van Bálint is een in 1909 door Rezső Bálint geïdentificeerde neurologische aandoening. Het syndroom van Bálint kan ontstaan na een bilaterale posterieure pariëtale laesie. 

Mensen die hieraan lijden hebben slechts aandacht voor één object. Andere objecten, ook al bevinden ze zich erg dicht bij elkaar, worden niet gezien. Dit fenomeen wordt ook wel simultaanagnosie genoemd. Verder kunnen deze patiënten hun aandacht niet willekeurig van het ene object naar het nadere verschuiven (ook wel oculaire apraxie genoemd). Met andere woorden, ze hebben hun aandacht niet onder controle. Het syndroom van Bálint bestaat naast simultaanagnosie en oculaire apraxie ook uit optische ataxie. Dit laatste houdt in dat patiënten de objecten die ze zien niet kunnen grijpen, omdraaien, ontwijken, enz.

Het syndroom van Bálint doet zich vaak voor bij mensen die lijden aan de ziekte van Alzheimer, maar het kan ook het resultaat zijn van meerdere cerebrovasculaire accidenten, intracraniale tumoren of hersenbeschadigingen.


</doc>
<doc id="1193148" url="https://nl.wikipedia.org/wiki?curid=1193148" title="Cognitieve revalidatie">
Cognitieve revalidatie

Cognitieve revalidatie, onderdeel van neuropsychologische revalidatie, heeft tot doel patiënten met cognitieve problemen, als gevolg van hersenletsel, te helpen. Veel van deze patiënten hebben beroertes en traumatisch hersenletsel opgelopen, waardoor het functioneren in het professionele en dagelijks leven schade is berokkend. Door middel van psycho-educatie, omgevingsaanpassingen en trainingen wordt geprobeerd de cognitieve stoornissen ten gevolge van hersenletsel tegen te gaan of te verlichten.

Dit vakgebied heeft vooral na de Tweede Wereldoorlog een grote vlucht genomen, doordat vele veteranen kampten met hersenletsel. Onderzoek en behandeling gebeurde onder anderen in de Verenigde Staten door Kurt Goldstein, in de Sovjet-Unie door Aleksandr Loeria en in het Verenigd Koninkrijk aan de Universiteit van Oxford. Later werden slachtoffers van verkeersongevallen de belangrijkste doelgroep.

Het doel van de behandeling is sterk afhankelijk van de betreffende patiënt. Soms is het doel, het leven van de patiënt van voor het hersenletsel weer op te nemen. 
Vaak is dit niet haalbaar en wordt geprobeerd de patiënt weer in staat te stellen, een onafhankelijk leven te leiden. Als dit laatste scenario ook niet haalbaar is, is het doel de patiënt en zijn naasten te leren omgaan met de gevolgen op lichamelijk, geestelijk en sociaal gebied. 

De cognitieve revalidatie richt zich op hersenletselpatiënten met de volgende stoornissen:

Hersenletsel heeft invloed op cognitie, emotie, gedrag en het sociale leven van de patiënt. De psychosociale gevolgen veroorzaken de meeste problemen. Deze kunnen holistisch benaderd worden, waarbij de behandeling zich ook richt op de subjectieve beleving van het letsel. Bij deze benadering wordt niet alleen cognitieve training aangeboden, maar wordt ook de directe omgeving van de patiënt bij de behandeling betrokken en krijgen de patiënt en de aanverwanten psychotherapie.

Door hersenletsel kunnen problemen optreden in één of meerdere deelgebieden van het geheugen. Als de patiënt voldoende inzicht heeft in zijn eigen ziekteproces en als deze gemotiveerd is, kan er behandeling plaatsvinden. Hierbij zijn vijf mogelijkheden:


</doc>
<doc id="1193478" url="https://nl.wikipedia.org/wiki?curid=1193478" title="Mitralisinsufficiëntie">
Mitralisinsufficiëntie

Een mitralisinsufficiëntie (MI) is een lekkage van de mitralisklep, een van de vier hartkleppen.

De mitralisklep bevindt zich tussen de linkerhartboezem en linkerhartkamer. Een lekkende (of insufficiënte) mitralisklep kan resulteren in hartfalen. Een MI resulteert in terugstroom van bloed van de linkerkamer naar de linkerboezem. Dit kan uiteindelijk resulteren in pulmonale hypertensie en longoedeem. Longoedeem uit zich door kortademigheid (in eerste instantie bij inspanning, maar later ook in rust), orthopneu (kortademigheid bij platliggen) en nachtelijke kortademigheidsaanvallen. Bij lichamelijk onderzoek kan longoedeem worden ontdekt door fijne crepitaties (knetterende geluidjes) aan met name de dorsobasale (achter-onder) longvelden. Bovendien kan door verwijding van het linkeratrium atriumfibrilleren ontstaan.

Verder kan de MI bij auscultatie als souffle hoorbaar zijn over het hart. Specifiek is dan een blazende, systolische souffle te horen aan de apex van het hart, goed hoorbaar in linkerzijligging. De luidheid van de souffle zegt daarbij niets over de ernst. Het betreft hier een holosystolisch, blazend en hoogfrequent geruis. De tweede harttoon kan wijd gespleten zijn door verkorting van de ejectiefase van de linkerventrikel (de aortaklep sluit eerder dan de pulmonalisklep). Het kan soms lastig zijn de souffle passend bij een aortastenose te onderscheiden van die passend bij een mitralisinsufficiëntie, voor een geoefend oor is het onderscheid echter goed te maken. In theorie zou men daarnaast de aard van de pulsaties van de a. carotis kunnen proberen te beoordelen: bij een mitralisinsufficiëntie zou je een normale, krachtige initiële pulsatie moeten voelen, terwijl bij een aortastenose sprake is van een pulsatie waarvan de maximale druk later optreedt (pulsus tardus). In de praktijk is dit onderscheid uiterst lastig te maken.
De gouden standaard voor de diagnose en de ernst van de mitralisinsufficiëntie is een echocardiogram. Daarnaast kan een thoraxfoto bijdragend zijn. De aan- of afwezigheid van longoedeem kan middels een thoraxfoto worden beoordeeld. Daarnaast kan een vergrote linkerboezem resulteren in een stompe carinahoek van meer dan 60 graden.

Een mitralisinsufficiëntie kan worden veroorzaakt door een afwijking van de klep zelf, bijvoorbeeld een afwijking aan de klebladen, een afwijking aan het klepsteunapparaat of een combinatie van beiden. Daarnaast kan sprake zijn van een functionele kleplekkage. De meest voorkomende oorzaken van mitralisinsufficiëntie zijn degeneratieve aandoeningen en ischemische hartziekten.




Bij functionele oorzaken van de MI zal de behandeling gericht zijn op behandeling van de onderliggende oorzaken. Daarnaast, en bij klepgerelateerde oorzaken, zal eerst met medicijnen worden behandeld: diuretica en ACE-remmers. Bij een ernstige MI, bijvoorbeeld bij een chordaruptuur, zal chirurgische reparatie of vervanging van de hartklep worden verricht. Dit gebeurt door middel van een openhartoperatie of door middel van een endoscopische ingreep waarbij via de liesvenen toegang wordt verkregen tot het hart en een 'Mitraclip' procedure plaatsvindt. Bij mitraalklepvervanging kan een mechanische kunstklep en een biologische kunstklep worden geplaatst, de laatste zijn doorgaans afkomstig van varkens. In de huidige trend wordt er meer over gegaan naar runderkleppen.


</doc>
<doc id="1193635" url="https://nl.wikipedia.org/wiki?curid=1193635" title="Franz Ziehl">
Franz Ziehl

Franz Ziehl (Wismar, 1857 – Lübeck, 1926) was een Duits bacterioloog die bekend werd als mede-uitvinder van de mede naar hem vernoemde Ziehl-Neelsen-kleuring voor zuurvrije staafbacteriën zoals "Mycobacterium tuberculosis", een verwekker van tuberculose.



</doc>
<doc id="1194147" url="https://nl.wikipedia.org/wiki?curid=1194147" title="James Whitcomb Riley Hospital for Children">
James Whitcomb Riley Hospital for Children

Het James Whitcomb Riley Hospital for Children is een ziekenhuis in de Amerikaanse stad Indianapolis dat zich gespecialiseerd in de zorg voor kinderen. Het ziekenhuis is vernoemd naar dichter James Whitcomb Riley en is onderdeel van de Indiana University School of Medicine.

Het ziekenhuis opende in 1924 zijn deuren en is het grootste kinderziekenhuis in Indiana. Het ziekenhuis heeft 247 bedden en verschaft werk aan 2028 mensen, onder wie 235 personen medisch personeel.



</doc>
<doc id="1194318" url="https://nl.wikipedia.org/wiki?curid=1194318" title="Johann Schröder">
Johann Schröder

Johann Schröder (Bad Salzuflen, 1600 - Frankfurt am main, 1664) was een Duitse arts en farmacoloog die als eerste arseen als element beschouwde. In 1649 produceerde hij de elementaire vorm van arseen door de geoxideerde vorm te verhitten, en publiceerde hij twee methodes om het te fabriceren. 

Ook schreef hij het boek "Artzney-Schatz", dat in de 17e eeuw in de Duitstalige gebieden gold als het belangrijkste boek op het gebied van de geneeskunde. De eerste uitgave van het boek, geschreven in het Latijn, verscheen in 1641 in Ulm. Het succes van de publicatie leidde in de periode tussen 1641 en 1746 tot 14 drukken in het Latijn. Daarnaast verschenen bovendien vertalingen in het Duits, Engels en Frans. De eerste Duitstalige uitgave verscheen in 1684 in Neurenberg. In de periode tot 1748 zouden nog eens zes drukken in de Duitse taal volgen.

Schröder stond bekend als aanhanger van de voor die tijd revolutionaire arts en alchemist Paracelsus.


</doc>
<doc id="1194705" url="https://nl.wikipedia.org/wiki?curid=1194705" title="Crack (drug)">
Crack (drug)

Crack is een rookbare variant van cocaïne en daarmee een harddrug. Het staat op Lijst I van de Opiumwet, nadat het in 1961 internationaal verboden werd.

Cocaïne wordt gekookt met ammoniak of een andere base, waarna het overtollige vocht verwijderd wordt. Nadat het gedroogd is kan het worden gerookt door het op een strookje aluminiumfolie te leggen en het van onder af te verwarmen met een aansteker. Dit wordt ook wel Chinezen genoemd. Verder kan crack ook gerookt worden in een glazen basepijpje ("basepipe").

De crack die (vooral) in Amerika verkocht wordt, is vaak bewust met te veel maagzout of ander basisch poeder uitgekookt, zodat een deel van het maagzout niet oplost en daardoor de uiteindelijke hoeveelheid crack meer wordt. Deze vervuiling veroorzaakt het karakteristieke geknetter waaraan crack zijn naam ontleent. Zuiver schoongemaakte cocaïne spettert amper tot niet, als het droog is.

Effecten van crack zijn de volgende: het uithoudingsvermogen wordt groter, hongergevoel en vermoeidheid verdwijnen, de pijngrens wordt hoger. De gebruiker wordt opgewekt en vrolijk, lijkt meer energie te krijgen en denkt de hele wereld aan te kunnen. Na deze "upper", die een kwartier tot een half uur kan duren, krijgt men eventueel een "downer" die even lang duurt als de upper en zich kenmerkt door de tegengestelde effecten als tijdens de upper werden ervaren. Bij overmatig gebruik treden vaak paranoia en soms waanvoorstellingen op.

Crack is lichamelijk niet verslavend. De kans op geestelijke verslaving is echter zeer groot. De mate van geestelijke verslaving kan zo groot zijn dat er bij onthouding ook lichamelijke klachten ontstaan. Hierdoor wordt vaak (ten onrechte) aangenomen dat crack lichamelijk verslavend is. Ditzelfde geldt voor 'normale' cocaïne, hoewel crack verslavender is.

In het verleden is met name in de Verenigde Staten grote ophef ontstaan over de effecten van crackgebruik van zwangere vrouwen op hun ongeboren kinderen, de zogenaamde "crack baby's". Dit zou een verloren generatie opleveren van mensen die voor het leven getekend zouden zijn met grote psychische en lichamelijke achterstand. Inmiddels is gebleken dat dit sterk overdreven was. Er is bij deze kinderen echter wel enige leerachterstand op latere leeftijd vastgesteld.

In verhouding tot andere drugs is crack duur. In 2004 bedroeg de straatprijs ongeveer 50 euro per gram. De prijs is redelijk stabiel.


</doc>
<doc id="1195069" url="https://nl.wikipedia.org/wiki?curid=1195069" title="Calciumacetaat">
Calciumacetaat

Calciumacetaat is het calciumzout van azijnzuur. In watervrije vorm is het een witte vaste stof, die zeer hygroscopisch is en de meest gangbare vorm is daarom het monohydraat.

Calciumacetaat kan eenvoudig worden bereid door calciumcarbonaat te laten reageren met azijnzuur:

De oplossing wordt daarna ingedampt tot een wit kristallijn poeder overblijft. Dit is weliswaar het hydraat.

Calciumacetaat is toegelaten als voedingsadditief (E263), en wordt gebruikt als zuurteregelaar of als conserveermiddel in brood. 

Calciumacetaat is een natuurlijk conserveermiddel, een verdikkinsmiddel, een smeltzout, een sequestreermiddel en een antiklontermiddel, gewonnen uit het bruine of grijze acetaat van kalk. Je vindt het vooral als conserveermiddel in roggebrood.

Het is ook een geneesmiddel dat voorgeschreven wordt bij verhoogd fosfaatgehalte van het bloed (hyperfosfatemie), een gevolg van chronische nierinsufficiëntie. Calciumacetaat vormt in de darmen een onoplosbaar complex met fosfaat, en dit complex wordt uitgescheiden via de feces. Zo daalt het serumgehalte aan anorganisch fosfaat. Merknamen zijn onder meer "Calciumacetaat-Nefro", "Phos-Ex", "Phosphosorb" en "Phoslo".

Bij verhitting boven 160°C ontleedt het in aceton en calciumcarbonaat volgens de reactie:

Dit werd in het verleden gebruikt voor de productie van aceton.


</doc>
<doc id="1195079" url="https://nl.wikipedia.org/wiki?curid=1195079" title="Rijksseruminrichting">
Rijksseruminrichting

De Rijksseruminrichting (RSI) was een Nederlandse instelling op diergeneeskundig gebied voor met name gebruiksdieren. Ze werd in 1904 te Rotterdam opgericht met als hoofddoel:
Hieronder werd verstaan het geven van adviezen met betrekking tot de hygiëne bij huisdieren, het zoeken naar onbekende oorzaken van ziekten die onder deze dieren voorkomen en de beschikbaarstelling van entstoffen van sera die in eigen laboratoria werden bereid met het doel veeziekten te voorkomen of te genezen.

De instelling werd gevestigd in de Vinkendwarsstraat te Rotterdam-Noord. Dr. J. Poels (1851-1927), een Rotterdams veearts, was de stichter en eerste directeur. Utrecht probeerde al gauw de Rijksseruminrichting naar deze stad over te laten plaatsen omdat daar ook de Rijks Veeartsenijschool was gevestigd. Toen de huisvesting van de inrichting in Rotterdam-Noord werd in de loop der tijd onvoldoende was geworden maakte directeur Poels met de gemeente Rotterdam plannen voor een beter onderkomen in Oud-Mathenesse maar hij mocht de verwezenlijking hiervan niet meer beleven. 

Dankzij de gemeente, die zowel 1,5 ha grond aanbood als het benodigde kapitaal tegen een matige rente beschikbaar stelde, kon in 1931 tussen Rotterdam en Schiedam een geheel nieuwe inrichting in gebruik worden genomen. Ontwerper van de gebouwen was de bekende Rotterdamse architect Ad van der Steur. De straat waaraan de nieuwbouw was gelegen werd naar de inmiddels overleden directeur Prof. Poelslaan gedoopt.
Het complex werd beheerst door een hoofdgebouw van 53 meter lengte met 2 verdiepingen. Hierin waren 10 laboratoria ondergebracht, een directiekamer, een zaal voor de administratie, een bibliotheek en leeskamer, een museum en diverse afdelingen voor het centrifugeren en bottelen van sera en de reiniging en sterilisatie van glaswerk.

In de stallen op het terrein was plaats voor 148 paarden, 54 runderen, 100 varkens en een serie pluimveehokken met uitlopen en een bijenstand, een loopruimte voor paarden en 2 dienstwoningen.
De entstoffen die de Rijksseruminrichting ontwikkelde en produceerde werden door dierenartsen in heel Nederland gebruikt voor het enten van dieren tegen ziektes of om zieke dieren te genezen. 

In 1959 ontstond na een fusie het Centraal Diergeneeskundig Instituut (CDI), een bundeling van de Rijksseruminrichting (RSI) en het Staatsveeartsenijkundig Onderzoeksinstituut (SVOI). Dat laatste was ontstaan in 1930, met name om het zeer besmettelijke mond-en-klauwzeervirus te bedwingen dat herhaaldelijk de Nederlandse veestapel teisterde. Het SVOI was bij oprichting ondergebracht bij het RSI maar verhuisde in 1941 naar de marinewerf op Kattenburg in Amsterdam. Beide instituten kampten na de Tweede Wereldoorlog met ernstig ruimtegebrek. Fusie en herhuisvesting op een nieuwe locatie leek logisch. In 1953 werd zelfs al het landgoed Houdringe bij De Bilt aangekocht, direct naast het huidige RIVM. Ir. A.P. Minderhoud, landdrost van de Zuidelijke IJsselmeerpolders wist het CDI echter naar de nieuwe polder te lokken. In 1970 verhuisden de eerste medewerkers vanuit Rotterdam naar Lelystad. 

In 1994 veranderde de organisatie in Instituut voor Dierhouderij en Diergezondheid, het latere ID-Lelystad, waarin het CDI opging. Voor de uitvoering van wettelijke vastgelegde taken splitste men in 2002 weer het Centraal Instituut voor DierziekteControle (CIDC-Lelystad) af van ID-Lelystad.



</doc>
<doc id="1195149" url="https://nl.wikipedia.org/wiki?curid=1195149" title="Amy Rossman">
Amy Rossman

Amy Rossman (1946) is een Amerikaanse mycologe. 

Ze behaalde een B.A. in de biologie aan Grinnell College in Grinnell (Iowa). Ze behaalde in 1975 een Ph.D. in de mycologie met het proefschrift"The genus Ophionectria (Ascomycetes, Hypocreales)" aan de Oregon State University in Corvallis (Oregon). Na haar promotie ging ze als postdoc aan de slag bij de Cornell University en de New York Botanical Garden waarvoor ze in 1979 en 1980 schimmels verzamelde in de neotropen. Haar speciale aandacht ging hier uit naar onderzoek van de ascomyceten. Ook was ze de nationale mycoloog van Animal and Plant Health Inspection Service, een onderdeel van het United States Department of Agriculture (USDA).

Anno 2009 is Rossman de onderzoeksleider van het Systematic Mycology and Microbiology Laboratory (SMML) in Beltsville (Maryland). Tevens is ze vanaf 1983 directeur en conservator van de U.S. National Fungus Collections (BPI), die gevestigd zijn in het SMML. SMML en U.S. National Fungus Collections maken deel uit van de Agricultural Research Service van het United States Department of Agriculture (USDA). Ze leidt onderzoek naar "Hypocreales" (met name" Calonectria", "Nectria" en "Ophionectria"), "Diaporthales" en andere microfungi die plantenziekten veroorzaken. Ze beheert samen met David Farr een database met gegevens over de schimmelspecimens in de U.S. National Fungus Collections. Ook onderhouden ze een database met gegevens over schimmels die planten als gastheer hebben. Rossman zit in de redactie van het mycologische tijdschrift "Studies in Mycology".

Rossman draagt bij aan de gegevens in de Index Fungorum. Ze is lid van de American Institute of Biological Sciences, de International Commission on the Taxonomy of Fungi, de Mycological Society of America en de American Phytopathological Society (APS). Tevens is ze gekozen als "Fellow" of the American Association for the Advancement of Science (AAAS). 

Rossman ontmoette op een expeditie in 1986 in Frans-Guyana botanicus Christian Feuillet. Ze trouwden in 1988. Het paar heeft een dochter.



</doc>
<doc id="1196486" url="https://nl.wikipedia.org/wiki?curid=1196486" title="Ziekte van Jessner">
Ziekte van Jessner

Ziekte van Jessner ook wel benign lymphocytic infiltration of the skin en 'infiltratio lymphocytica' genoemd, is een goedaardige huidaandoening. Er zijn rode papels in het gezicht of op de rug, soms elders op de romp of op de armen. De papels zijn soms ringvormig. Het oppervlak van de huid is niet veranderd. De plekken jeuken soms.
Het is niet zeker of de Ziekte van Jessner een aparte ziekte is, of misschien een soort lupus tumidus (bepaalde vorm van cutane lupus erythematodes) of wellicht een premaligne vorm van cutaan T-cellymfoom.

Bij histologisch onderzoek zijn er infiltraten van lymfocyten gelegen rond de bloedvaten, zowel diep als oppervlakkig.
Behandeling kan geprobeerd worden met lokale dermatocorticosteroiden of hydroxychloroquine.



</doc>
<doc id="1196745" url="https://nl.wikipedia.org/wiki?curid=1196745" title="Tumornecrosefactor">
Tumornecrosefactor

Tumornecrosefactoren (TNF, niet te verwarren met "transforming growth factor" (TGF)) vormen een subgroep van de cytokines die celdood (apoptosis) of celoverleving kunnen veroorzaken.

Aan het eind van de 19e eeuw beschreef William Coley, een chirurg uit New York, de genezing van tumoren als gevolg van een bacteriële infectie. In 1975 werd het eiwit dat hiervoor verantwoordelijk was geïdentificeerd en tumornecrosefactor alfa (TNF-α) genoemd.

TNF werkt via de TNF-receptor (TNF-R) en maakt onderdeel uit van een cascade die leidt tot het induceren van apoptose. De receptor is verbonden met procaspases door adapterproteïnes die inactieve procaspases kunnen klieven en daarmee de caspasecascade in gang zetten waardoor de cel in apoptose gaat.

TNF werkt in op tumorcellen om daar te zorgen voor celdood.

TNF werkt in op receptoren op endotheelcellen van de vaatwand, wat leidt tot een verhoogde permeabiliteit waardoor witte bloedcellen via uittreding toegang krijgen tot de plaats van de infectie.

TNF wekt bij binding aan macrofagen gentranscriptie op.



</doc>
<doc id="1196752" url="https://nl.wikipedia.org/wiki?curid=1196752" title="Cooling-down">
Cooling-down

Een cooling-down, ook warming-down of warm-downs, is een lichte lichamelijke inspanning bedoeld om het lichaam na het sporten tot rust te laten komen. De cooling-down bestaat vaak uit wat rustige stretching en/of een rustige afbouw van de intensiteit van de training. Een hardloper kan bijvoorbeeld nog een paar rondjes in een laag tempo lopen.

Er is geen overtuigend bewijs dat cooling-down nodig is, al zou het duizeligheid kunnen voorkomen na een intense workout. 



</doc>
<doc id="1196961" url="https://nl.wikipedia.org/wiki?curid=1196961" title="Leesbaarheidstest">
Leesbaarheidstest

Sinds 2005 heeft het Europees Geneesmiddelenbureau (European Medicines Agency, EMeA) aan farmaceuten een leesbaarheidstest verplicht gesteld. Door middel van een leesbaarheidstest moet de farmaceut aantonen dat de bijsluiter begrijpelijk en duidelijk zijn voor de mensen die de betreffende medicijnen gebruiken. Leesbaarheidstesten dienen ter bescherming van de gebruiker. Gebruikers moeten de bijsluiter kunnen raadplegen om veilige en accurate beslissingen te nemen omtrent hun medicijngebruik. De test op zich verbetert de bijsluiter niet, maar geeft een duidelijke indicatie of de bijsluiter eenduidig is en op welke punten de bijsluiter verbeterd zou kunnen worden.

In een leesbaarheidstest komen de volgende onderdelen aan de orde:





</doc>
<doc id="1197046" url="https://nl.wikipedia.org/wiki?curid=1197046" title="Intolerantie (geneeskunde)">
Intolerantie (geneeskunde)

Bij intolerantie voor een stof reageert een persoon met een ongewone lichamelijke reactie op het contact met die stof, terwijl diezelfde stof bij anderen gewoonlijk geen bijzondere reactie veroorzaakt. Bij een vergiftiging is er dus geen sprake van intolerantie, omdat een ongunstige reactie in dat geval normaal is.

Men kan onder andere intolerant zijn voor medicijnen, voor alcohol of voor bepaalde voedingsmiddelen. In het laatste geval is er sprake van voedsel-intolerantie. De door de EAACI voorgestelde nomenclatuur kent twee vormen van voedselovergevoeligheid. Bij voedsel-intolerantie wordt gesproken van "niet-allergische voedselovergevoeligheid". De andere vorm van voedselovergevoeligheid heet voedselallergie. Los daarvan kennen we nog het begrip malabsorptie, het niet kunnen opnemen van voedingsstoffen.

Pseudo-allergie is een vorm van intolerantie waarbij hetzelfde reactie-mechanisme wordt uitgelokt als bij bepaalde vormen van allergie, echter zonder tussenkomst van het immuunsysteem.

Etymologie: Intolerantie betekent "onverdraagzaamheid" ("Latijn:" "tolerantia" = dulden, verdraagzaamheid).

Bij intolerantie reageert het lichaam ongewoon op een bepaalde stof, zonder dat hierbij het immuunsysteem is betrokken. Dat kan een reactie zijn op een onnatuurlijke of op een natuurlijke stof. Zo kan iemand met fructose-intolerantie geen vruchtensuiker verteren door het ontbreken van de mogelijkheid om het enzym aldolase aan te maken. Hierdoor ontstaan dan stofwisselingsproblemen. In de huisartspraktijk wordt gewoonlijk pas gesproken van intolerantie als er daadwerkelijk klachten optreden.

Malabsorptie betekent alleen, dat het lichaam een bepaald voedingsmiddel niet kan opnemen. Dat kan komen door een ontbrekend enzym, maar kan ook een andere oorzaak hebben, zoals een ziektetoestand van de darm. Zo kun je problemen hebben met de vertering van fructose, terwijl je toch gewoon het enzym aldolase hebt. Er is dan geen sprake van de (zeldzame) fructose-intolerantie, maar mogelijk van de vrij vaak voorkomende fructose-malabsorptie. Daarbij is de opname van vruchtensuiker door de darmwand gestoord. Beide begrippen worden overigens vaak door elkaar gehaald. Malabsorptie kan ook ontstaan door een verstoorde darmflora of door het gebruik van laxeermiddelen.

Allergie is iets heel anders. Daarbij reageert het immuunsysteem op een bestanddeel waarmee het in aanraking komt als op een gevaarlijke indringer. Het lichaam maakt dan antistoffen aan, die via het bloed de ingenomen stof proberen te vernietigen.Vaak is het moeilijk om uit te maken, of iemand lijdt aan een allergie, een malabsorptie of een intolerantie. Dat komt doordat de ziekteverschijnselen erg op elkaar kunnen lijken, hoewel de oorzaken heel verschillend zijn.


Bij pseudo-allergie wordt hetzelfde reactiemechanisme in gang gezet als bij een echte allergische (IgE-gemedieerde) reactie. De symptomen zijn daarom hetzelfde en de klachten kunnen uiteenlopen van rinitis, hoesten en ontsteking van de oog-bindvliezen (conjunctivitis) tot astma, netelroos (urticaria) en eczeem; in zeldzame gevallen zelfs anafylaxie. Ook een combinatie van allergie en pseudo-allergie is mogelijk. De klachten zullen dan heftiger zijn.

Bij stofwisselingsziekten, doorgaans stoornissen van de enzymproductie, zullen vaak darmklachten optreden en door onvoldoende opname van voedingsstoffen verlies van lichaamsgewicht.

Als men bepaalde klachten heeft, kan men op verschillende manieren proberen er achter te komen of dat komt door intolerantie.





De tolerantiedrempel is de hoeveelheid die iemand van een bepaalde stof kan innemen zonder klachten te krijgen. De tolerantiegrens is bij ieder verschillend (de een kan beter tegen een bepaalde stof dan de ander).







Bij een allergie maakt het immuunsysteem antistoffen aan, die mestcellen en/of granulocyten activeren. Deze zetten vervolgens een reactie-mechanisme in gang, waarbij mediatoren worden uitgestort. Bij pseudo-allergie worden deze mestcellen of granulocyten rechtstreeks geactiveerd, zonder tussenkomst van antistoffen. Dit maakt, dat de symptomen bij allergie en pseudo-allergie gelijk zijn.

Natuurlijke kleurstoffen lijken slechts zelden voedselovergevoeligheids-reacties te geven. In voorkomende gevallen gaat het mogelijk om allergische reacties op bijproducten die ontstaan bij de extractie van de kleurstoffen uit de biologische grondstoffen. Reacties op de natuurlijke kleurstoffen zelf zijn niet overtuigend aangetoond, met uitzondering van die op karmijn (E120), dat vaak gelijktijdig wordt gebruikt in bijvoorbeeld cosmetica.

Kunstmatige kleurstoffen, met name de ingewikkelde aromatische verbindingen, kunnen (in aanwezigheid van het conserveermiddel benzoaat) een toename van hyperactiviteit veroorzaken. Dit is aangetoond in een groot onderzoek van McCann et al. (2007). Naar aanleiding van dit rapport heeft de Britse "Food Standards Agency" geadviseerd om een zestal kleurstoffen te verbieden. Maart 2008 publiceerde een onderzoekscommissie van de EU (European Food Safety Authority, EFSA) een beoordeling met een verslag van een uitgebreide her-analyse van het onderzoek en vergelijking met eerdere onderzoeken. Daarin werden de algemene conclusies in het McCann-onderzoek bevestigd. De invloed van de kleurstoffen wordt echter gering geacht, terwijl de werking niet algemeen voor alle kinderen en alle consumptie-hoeveelheden geldt en de werking niet apart voor de afzonderlijke kleurstoffen is onderzocht.

Natriumglutamaat (ve-tsin) is lang verdacht geweest het chinese restaurantsyndroom of dumpingsyndroom op te wekken. Wetenschappelijk onderzoek heeft uitgewezen, dat glutamaat in zijn algemeenheid niet zulke effecten veroorzaakt en niet schadelijk is. Het is echter een belangrijke neurotransmitter en door inname via verschillende natuurlijke en/of onnatuurlijke bronnen kan er een grotere hoeveelheid geconsumeerd worden. In individuele gevallen kan daardoor toch een intolerantie optreden, terwijl ook de gevoeligheid individueel kan verschillen.



</doc>
<doc id="1197558" url="https://nl.wikipedia.org/wiki?curid=1197558" title="Donum Vitae">
Donum Vitae

Donum Vitae (in het Nederlands : "De gave van het leven") is een instructie van de Congregatie voor de Geloofsleer uit 1987 die handelt over de eerbied voor het beginnend menselijk leven en de waardigheid van de voortplanting.

Twintig jaar later werd dit document aangevuld met de instructie "Dignitas Personae".



</doc>
<doc id="1197607" url="https://nl.wikipedia.org/wiki?curid=1197607" title="Jan Poels (veearts)">
Jan Poels (veearts)

Jan Poels (Venray, 21 maart 1851 - Utrecht, 4 maart 1927) was een Nederlandse veearts en hoogleraar, en de grondlegger van de Rijksseruminrichting te Rotterdam.

Poels werd geboren in Limburg en studeerde diergeneeskunde aan de Rijksveeartsenijschool te Utrecht. Hij had belangstelling voor de prille wetenschap van de bacteriologie.

Nadat hij zich vestigde als veearts in Delfshaven nam Poels als pionier zelfstandig en uit eigen middelen de bacteriologie ter hand. Hij onderhield daarbij een uitgebreid netwerk van wetenschappelijke contacten. Eind 19e eeuw tastte men ten aanzien van de bestrijding van vele besmettelijke veeziekten nog grotendeels in het duister. De Nederlandse diergeneeskundige wetenschap van die tijd toonde ternauwernood belangstelling voor dit onderwerp.

In Rotterdam kon Poels als districts-veearts vanaf 1893 gebruikmaken van de faciliteiten van het gemeentelijk laboratorium waar bacteriologisch en serologisch onderzoek voor het Coolsingelziekenhuis en plaatselijke huisartsen werd gedaan en waar men ook voor vaccinaties terechtkon. Poels gaf daar ook een cursus bacteriologie.

Van de Nederlandse regering kreeg Poels een officiële opdracht ter bestudering van de kalverziekte. Zijn onderzoekingen hebben ertoe geleid, dat de bestrijding van deze ziekte met inzicht en enige zekerheid kon worden uitgevoerd.

In 1900 gaf de regering Poels de opdracht de varkensziekte - die toentertijd jaarlijks duizenden slachtoffers maakte - aan een studie te ontwerpen en aanwijzingen voor de bestrijding op te stellen. In 1904 verklaarde de regering zich bereid tot de oprichting over te gaan van de Rijksseruminrichting te Rotterdam, de eerste van zijn soort in Europa. Poels werd hiervan de directeur. In 1910 werd hij ook directeur van het "Gemeentelijk Bacteriologisch Laboratorium" van Rotterdam en in 1911 werd hij in Leiden tot (bijzonder)
hoogleraar in de bacteriologie benoemd. Poels was van 1917 tot 1924 ook buitengewoon hoogleraar aan de Rijksveeartsenijschool te Utrecht.



</doc>
<doc id="1197827" url="https://nl.wikipedia.org/wiki?curid=1197827" title="Zwakbegaafdheid">
Zwakbegaafdheid

Zwakbegaafdheid is een ander woord voor laagbegaafdheid.
Iemand die zwakbegaafd is heeft moeite met leren en loopt qua ontwikkeling achter op zijn medemensen.

Het begrip zwakbegaafd is een term voor minder dan gemiddeld begaafd zijn. In een schatting van het Nederlands Sociaal en Cultureel Planbureau (SCP) uit maart 2010 wordt aangenomen dat 13% van de Nederlandse bevolking zwakbegaafd is.

In een IQ-test waar een normaal begaafd persoon een gemiddelde IQ-score van 100 haalt, heeft een zwakbegaafde een IQ-score tussen de 70 en 85. Als er naast een IQ tussen de 70 en 85 ook sprake is van een verminderd aanpassingsvermogen, dan worden zwakbegaafden tot de groep "licht verstandelijk beperkten" gerekend.

Er is vaak verwarring omtrent de betekenis van de term zwakbegaafd: voor velen is het niet duidelijk wat het precies inhoudt. Het woord zwakbegaafd wordt daarom vaak gebruikt voor mensen die een verstandelijke handicap - sinds het laatste decennia van de twintigste eeuw vaak aangeduid met de term "verstandelijke beperking" - hebben. Een verstandelijk beperkte heeft echter een veel lagere IQ-score dan een zwakbegaafde. Het IQ van verstandelijk beperkten ligt tussen 1 en 70. Tussen de 70 en de 79 wordt in bepaalde tests zwakbegaafd als aanduiding gebruikt (in andere tests is dit tussen de 70 en de 85 of 90: testuitslagen verschillen onderling, afhankelijk van de betreffende test).

Als zwakbegaafden vastlopen in het regulier onderwijs, kunnen ze worden toegelaten op een SBO-school, een speciale school voor basisonderwijs. Hier vindt men de oude MLK- en LOM-populatie. De ondergrens van deze school is in principe een IQ van 60. Wanneer een kind een IQ heeft tussen de 60 en 70 en er sprake is van bijkomende problematiek, kan ook voor een ZMLK-school gekozen worden. Praktijkonderwijs is voor deze kinderen vaak de vorm van voortgezet onderwijs.

De gehanteerde term zwakbegaafd overlapt met de in Vlaanderen meer gebruikelijke term "licht-mentale, of licht-verstandelijke handicap", die men gewoonlijk hanteert voor de IQ's tussen 60 en 75 à 80. De bestpresterenden uit de groep zwakbegaafden zullen ook in Vlaanderen terug te vinden zijn in het gewone basis- en secundair onderwijs, waar zij meestal de meer praktische onderwijsvorm BSO volgen. De zwakstpresterende zwakbegaafden vindt men terug in het buitengewoon onderwijs voor licht-mentale handicap (type 1, opleidingsvorm drie).



</doc>
<doc id="1198011" url="https://nl.wikipedia.org/wiki?curid=1198011" title="Huismeester">
Huismeester

Een huismeester staat aan het hoofd van of houdt toezicht op de huishoudelijke dienst van een gesticht, een woongebouw, een flatgebouw, een grote instelling of anderszins vergelijkbare instellingen en organisaties. In sommige gevallen is de huismeester benoemd op basis van anciënniteit, maar meestal betreft het tegenwoordig een normale dienstbetrekking.

De (veel) oudere betekenis van huismeester houdt meer een bestuurlijke functie in, namelijk iemand die leiding geeft aan de totale organisatie van bijvoorbeeld een gasthuis. In deze zin is een huismeester de hoogste gezaghebbende in ‘het huis’.

In de tijd van de gilden was de huismeester ook financieel verantwoordelijk voor het gasthuis. De huismeester werd na een jaar opgevolgd door de tweede huismeester. Thans bedraagt de ambtstermijn twee jaren.

In Vlaanderen is de functie van huismeester in het onderwijs: de verantwoordelijke voor het financieel beheer van de (meestal secundaire) school.



</doc>
<doc id="1198703" url="https://nl.wikipedia.org/wiki?curid=1198703" title="Bonding">
Bonding

Bonding is een tandheelkundig proces waarbij de tand of kies wordt voorbereid op het plaatsen van een (plastische) restauratie of in de volksmond een witte vulling.
Na het weghalen van cariës wordt de caviteit, het 'gaatje', voorbereid op het aanbrengen van de bonding.


Bloed en speeksel zijn funest voor een goede hechting, omdat eiwitten een goede penetratie van de kunststof hars belemmeren.

De tandarts brengt een bandje of stripje aan. Hierdoor kan aan bovenstaande voorwaarden worden voldaan. Daarnaast wordt een rubberdam aangebracht of een of meerdere watjes. Dit moet voorkomen dat het te behandelen oppervlak tijdens de behandeling met bloed of speeksel in aanraking komt.

Het oppervlak wordt chemisch opgeruwd met een zuur. Het meest gebruikte zuur is een fosforzuuroplossing van 35 tot 50%. Zwakkere zuren, zoals citroenzuur of melkzuur worden ook gebruikt. Het middel moet minimaal 15 seconden inwerken, maximaal 60 seconden. Het zuur wordt weggespoeld met water en het overmaat aan water wordt weggehaald (zodat het oppervlak nog wel vochtig blijft).

Het glazuuroppervlak is na het etsen ruwer, groter van oppervlak en heeft een hogere oppervlakte-energie. Dat laatste is belangrijk, omdat de kunsthars dan beter in het oppervlak penetreert. Het onderliggende dentine heeft meer organisch materiaal, dat neerslaat na het etsen.

Met een primer wordt de organische laag die neerslaat na het etsen van het dentine geïmpregneerd. Hierdoor kan de kunststofhars beter deze laag binnendringen. De primer maakt van het hydrofiel (waterminnend) oppervlak een hydrofoob (waterafstotend) oppervlak. De organische laag veert dan weer op én laat de kunststoflaag makkelijker door, tot in de kanaaltjes van het dentine: de dentinetubuli.

De kunststofhars wordt op het oppervlak aangebracht. Dit zijn meestal stoffen op basis van acrylaten. De bonding verspreidt zich vrij snel en zeer gemakkelijk over de behandelde delen. De uitharding is chemisch of wordt door licht geïnitieerd.

Het is belangrijk dat de hechting sterk is. Kunststoffen krimpen immers als ze uitharden. De druk die door het krimpen van composiet (de witte vulling), op het oppervlak en het materiaal wordt uitgeoefend is niet groter dan 18 MPa. Deze druk wordt ook wel krimpspanning genoemd. Een te grote krimpspanning kan pijn veroorzaken bij de patiënt. Indien de bonding goed is uitgevoerd kan de hechtlaag een druk van maximaal 20 tot 22 MPa verdragen.

De oppervlaktelaag van de bonding hardt niet uit, ook niet na het belichten. Deze laag noemt men de door zuurstof geïnhibeerde laag. Deze laag is erg handig, omdat het vulmateriaal uiteraard ook moet hechten. Na het aanbrengen van de vulling hardt ook deze laag uit, zodat de hechting van het vulmateriaal aan het tandmateriaal compleet is.

Diverse fabrikanten leveren bondingsystemen met zelfprimende bonding of 3-in-1-bonding. Hoewel de voortgang van deze techniek niet stil staat, lijkt de hechtsterkte van met name de 3-in-1-systemen onvoldoende.


</doc>
<doc id="1199184" url="https://nl.wikipedia.org/wiki?curid=1199184" title="Radiologie Informatie Systeem">
Radiologie Informatie Systeem

Het Radiologie Informatie Systeem, afgekort RIS, is een systeem dat alle patiëntgebonden informatie van een afdeling radiologie beheert.

Het RIS beschikt normaal gesproken niet over radiologische beelden, deze worden beheerd door het PACS. In het RIS staan patiëntgegevens, vaak overgenomen (via HL7) uit het Ziekenhuis Informatie Systeem, afspraken en verslagen van onderzoeken. Het RIS is bedoeld voor de afdeling radiologie, niet voor verwijzende artsen. Het RIS verzorgt de workflow van de afdeling radiologie. Patiëntengegevens worden gekoppeld aan onderzoeken. Deze onderzoeken zijn weer gekoppeld aan diverse werkplekken, zodat de gegevens opgevraagd kunnen worden door de betreffende werkplek (DICOM Modality Worklist, DMWL). Hierdoor ontstaat op de modaliteit (röntgentoestel, CT-Scan, MRI-scanner, echo-apparaat) een werklijst. De gegevens van deze werklijst worden ook gestuurd naar het PACS, zodat de productie van de modaliteit (de foto's) aangemeld zijn bij het PACS. De modaliteit stuurt dan de foto's naar het PACS. De koppeling van patiënt- en onderzoeksgegevens gebeurt dus op de modaliteit. Tevens hangt aan ieder onderzoek een CTG-code, zodat via een koppeling na het onderzoek facturatie kan volgen. Via spraakherkenning kan een verslag bij het onderzoek worden toegevoegd. Dit verslag kan worden geprint, maar kan ook elektronisch worden verzonden aan de aanvragende arts via een EDIFACT-bericht.
In het RIS zijn alle aanvragers, alle onderzoeken, alle CTG-codes, alle werkplekken, alle modaliteiten, afspraken, tijdstippen en tijdsduur van onderzoeken aan elkaar gekoppeld. Dit maakt het ook mogelijk om veel statistiek te gebruiken.
Als het RIS is gekoppeld aan het PACS, is het RIS ook een handig hulpmiddel om alle oude radiologie-onderzoeken van een patiënt overzichtelijk naast elkaar te presenteren (voor zover digitaal aanwezig).

Via MPPS geactiveerd op de modaliteit kan men in DICOM formaat data ontvangen ivm straling van het uitgevoerde onderzoek. Deze stralingswaarde kan men presenteren in het RIS enzo historiek op bouwen. In België is het bewaren van de stralingsdosis verplicht volgens het Federale Agentschap voor Nucleaire Controle.


</doc>
<doc id="1199189" url="https://nl.wikipedia.org/wiki?curid=1199189" title="Citral">
Citral

Met citral, ook bekend als limonal, worden beide isomeren van 3,7-dimethyl-2,6-octadienal aangeduid. De brutoformule van beide organische verbindingen is CHO. De stoffen behoren tot de groep terpenen. De twee verbindingen zijn E/Z-isomeren van elkaar. Het E-isomeer staat ook bekend als geranial of citral A. Het Z-isomer is staat bekend als neral of citral B.

Citral komt voor in de olie van een groot aantal planten: citroenmirte (90-95%), "Litsea cubeba" (70-85%), citroengras (65-85%), citroenverbena (30-35%), Citroenmelisse, citroen en sinaasappel.

Geranial heeft een sterke citroengeur. De geur van neral is ook citroenachtig, maar minder sterk en zoeter. "Citral" wordt daarom als geurstof in de parfumindustrie gebruikt. Citral wordt ook als geurstof toegevoegd aan citroenolie om de geur te versterken. Citral heeft ook een sterke antibacteriële werking en feromoonachtige effecten bij insecten.

Citral wordt toegepast in de synthese van vitamine A, jonon en methyljonon. Citral wordt ook toegepast als maskerende stof voor rooklucht.

Mensen met een allergie voor parfum dienen voorzichtig te zijn met citral.




</doc>
<doc id="1199288" url="https://nl.wikipedia.org/wiki?curid=1199288" title="Ziekenhuisinformatiesysteem">
Ziekenhuisinformatiesysteem

Een ziekenhuisinformatiesysteem (ZIS) is een elektronisch informatiesysteem gebruikt in ziekenhuizen. Het systeem bevat patiëntgegevens.

Een ZIS omvat minimaal

De exacte inhoud van een ZIS verschilt per softwareleverancier. Het ene ZIS voegt de ondersteuning van laboratoriumprocessen toe, of een EPD. Er zijn tevens ZIS-systemen die de doelstelling hebben alle processen in het ziekenhuis (administratief of zorginhoudelijk) te ondersteunen.

Doorgaans bevat een ZIS slechts een gedeelte van de in het ziekenhuis aanwezige gegevens. Deze gegevens kunnen (via HL7) worden gekoppeld aan de verschillende deelsystemen in een ziekenhuis voor bijvoorbeeld radiologie en laboratorium. Ook is een koppeling mogelijk met PACS (beeldverwerkend systeem), zodat ook radiologische beelden toegankelijk zijn.


</doc>
<doc id="1199345" url="https://nl.wikipedia.org/wiki?curid=1199345" title="Reserpine">
Reserpine

Reserpine is een indoolalkaloïde uit de "Rauwolfia serpentina" dat vroeger gebruikt werd als antipsychoticum en antihypertensivum, maar wegens de vele bijwerkingen in veel landen niet meer gebruikt wordt. Na de introductie als bloeddrukverlager is het bijna overal van de markt gehaald wegens het hoge aantal zelfmoorden onder gebruikers.


</doc>
<doc id="1199368" url="https://nl.wikipedia.org/wiki?curid=1199368" title="Chloorpromazine">
Chloorpromazine

Chloorpromazine is een fenothiazinederivaat dat bekendstaat als klassiek antipsychoticum. Het werd in 1951 gesynthetiseerd en was, als eerst bruikbare antipsychoticum, een enorme stap vooruit in de behandeling van psychose en schizofrenie.

In Nederland was chloorpromazine tot 2008 op de markt onder de naam Largactil. Het werd weinig meer toegepast vanwege de soms ernstige bijwerkingen en de geneesmiddeleninteracties. De introductie van even effectieve middelen, de zogenaamde "atypische" antipsychotica, zoals olanzapine en quetiapine die andere bijwerkingen kennen, deden het gebruik verder afnemen.

Op 19 mei 2014 kwam de stof samen met chloroquine naar buiten als bestrijder van het MERS-virus in vitro.

Als magistrale bereiding is het succesvol bij de bestrijding van hardnekkige hik. Er is een magistraal LNA-voorschrift voor zetpillen, maar de apotheek kan ook capsules maken.


</doc>
<doc id="1199645" url="https://nl.wikipedia.org/wiki?curid=1199645" title="Gamma-butyrolacton">
Gamma-butyrolacton

Gamma-butyrolacton of GBL is een organische verbinding, meer bepaald een lacton, met als brutoformule CHO. De stof komt voor als een kleurloze, olieachtige vloeistof, die weinig hygroscopisch is. Het is een oplosmiddel en reagens in chemische reacties. Het wordt bijvoorbeeld gebruikt als een oplosmiddel voor superlijm. Het is gerelateerd aan het slaapmiddel en partydrug GHB.

Commercieel wordt GBL bereid door maleïnezuur of barnsteenzuur, de anhydridevorm of esters van deze zuren, in de dampfase met waterstofgas over een metallische katalysator te leiden. Naargelang de reactieomstandigheden en de gebruikte katalysator wordt er ook tetrahydrofuraan en 1,4-butaandiol gevormd. Deze kunnen gescheiden worden door destillatie.

In het laboratorium kan het bereid worden door tetrahydrofuraan te oxideren met ruthenium(VIII)oxide.

Gamma-butyrolacton is een intermediair in de synthese van onder meer N-methylpyrrolidon, 2-pyrrolidon (reactieproduct van GHB en ammoniak), polyvinylpyrrolidon, methionine, landbouwchemicaliën (herbiciden, plantengroeiregelaars) en geneesmiddelen.

Verder wordt het gebruikt als oplosmiddel voor polymeren, waaronder polyacrylonitril, celluloseacetaat, polymethylmethacrylaat en polystyreen, als verdunner in nagellakverwijderaars, verfafbijtmiddelen, lijmen (zoals secondelijm of cyanoacrylaatlijm) Gamma-butyrolacton is ook een oplosmiddel in elektrolyt voor condensatoren.

Gamma-butyrolacton is een hulpstof bij het verven van textielvezels en polymerisatie-initiator.

Gamma-butyrolacton wordt door de lever in het lichaam omgezet in GHB (4-hydroxybutaanzuur). Het doseren is onzekerder, omdat het effect van gamma-butyrolacton meestal 2 keer zo sterk is.

Het innemen van gamma-butyrolacton kan schadelijker zijn dan het innemen van GHB omdat GBL een cyclisch ester (lacton) is. De pH-waarde van gamma-butyrolacton is niet direct te meten. De vloeistof is irriterend voor de ogen, en kan ook irriterend zijn voor de huid.

Er wordt door meerdere artsen en verslavingsartsen gezegd, dat oraal gebruik van gamma-butyrolacton zowel de slokdarm als de ingewanden kan aantasten. Aangezien het schadelijk is bij opname door de mond en irriterend voor de ogen, wordt aangeraden bij gebruik beschermende kleding te dragen en als het in de ogen komt het onmiddellijk met veel water af te spoelen en deskundig medisch advies in te winnen.



</doc>
<doc id="1199768" url="https://nl.wikipedia.org/wiki?curid=1199768" title="Benigne recidiverende intrahepatische cholestase">
Benigne recidiverende intrahepatische cholestase

Benigne recidiverende intrahepatische cholestase, kortweg BRIC, is een zeldzame erfelijke aandoening die gekenmerkt wordt door aanvallen van cholestase.

BRIC komt in Nederland bij ongeveer één op de miljoen mensen voor. In Nederland zijn er twintig patiënten gediagnosticeerd, van wie zes woonachtig in Bunschoten-Spakenburg. De ziekte wordt daarom in Nederland vaak Spakenburgse ziekte genoemd.

In Nederland is er één onderzoeksgroep die onderzoek doet naar BRIC. Onder leiding van dr. Houwen worden in het Wilhelmina Kinderziekenhuis in Utrecht de oorzaken en behandeling van BRIC onderzocht.


</doc>
<doc id="1199820" url="https://nl.wikipedia.org/wiki?curid=1199820" title="Rechterventrikelhypertrofie">
Rechterventrikelhypertrofie

Rechterventrikelhypertrofie (afgekort: RVH) is een toename in spiermassa van het rechter ventrikel van het hart. RVH is doorgaans te wijten aan drukbelasting van het rechter ventrikel.

RVH kan ontdekt worden op een ECG. Er kan sprake zijn van een elektrische hartas naar rechts (rechter asdeviatie), een compleet of incompleet rechter bundeltakblok (RBTB) en/of een asdeviatie tegen de klok in. Overigens zijn bij RVH deze ECG-kenmerken lang niet altijd duidelijk aanwezig. Andersom kunnen deze ECG-kenmerken ook aanwezig zijn zonder onderliggende RVH. Het betrouwbaarste onderzoek is de echocardiografie, waarmee de dikte van de rechter ventrikelwand direct gemeten kan worden. Aangezien RVH vrijwel altijd het gevolg is van een onderliggende aandoening, moet altijd gezocht worden naar die onderliggende oorzaak. Daarvoor zal vaak een hartkatheterisatie met meting van de longvaatdrukken worden verricht.

RVH zelf geeft geen symptomen, de onderliggende aandoeningen wel. Klachten zijn te wijten aan de pulmonale hypertensie, zoals kortademigheid bij inspanning, kortademigheid bij platliggen (orthopneu), en nachtelijke kortademigheidsklachten. Daarnaast zijn er de klachten te wijten aan rechterventrikelfalen, zoals: perifeer oedeem in vooral de benen, ascites, een vergrote lever of milt, en moeheid, slechte eetlust, koude extremiteiten, orthostatische hypotensie.

De behandeling is altijd gericht op de onderliggende oorzaak. Bij pulmonale hypertensie zal de behandeling gericht worden op verlaging van de longdrukken, met ACE-remmers of diuretica en indien mogelijk (zelden) het wegnemen van de oorzaak. Bij de zeldzaam voorkomende pulmonalisstenose kan een operatieve klepvervanging of -reparatie worden verricht.



</doc>
<doc id="1200441" url="https://nl.wikipedia.org/wiki?curid=1200441" title="Strowijn">
Strowijn

Strowijn (Frans: vin de paille) is een type wijn die gemaakt wordt van gedroogde druiven. Vaak worden de druiven op stro gedroogd, vandaar de naam "strowijn". Dit levert sap op met een hoger suikergehalte. Tijdens de wijnbereiding ontstaat hierdoor wijn met een alcoholpercentage van 14 of hoger.

Vanwege de sterkte wordt deze wijn doorgaans niet bij hoofdgerechten gedronken, maar als aperitief, bij het nagerecht of natafelen.
De wijn gaat goed samen met notenkaas, taart, en chocola.

Strowijn is in de Franse wijnstreek Jura bekend als Vin de paille en kent Italië zijn Vin santo. Uit Spanje komt de Pedro Ximénez.

Ook in Griekenland, Oostenrijk en de Verenigde Staten worden strowijnen geproduceerd. In Duitsland was de productie van deze wijn door het "Weingesetz" sinds 1971 verboden, maar dit verbod is sinds 1 augustus 2009 weer opgeheven in het kader van de EU-regeling voor de wijnmarkt.



</doc>
<doc id="1200713" url="https://nl.wikipedia.org/wiki?curid=1200713" title="DIP-gewricht">
DIP-gewricht

Het distale interfalangeale gewricht, DIP-gewricht of articulus interphalangicus distalis van vinger of teen is het gewrichtje tussen het voorlaatste en het eindkootje. De P in DIP komt van de ouderwetse latijnse spelling van falanx, kootje, met ph voor f. 



</doc>
<doc id="1200715" url="https://nl.wikipedia.org/wiki?curid=1200715" title="PIP-gewricht">
PIP-gewricht

Het proximale interfalangeale gewricht, PIP-gewricht of articulus interphalangicus proximalis van vinger of teen is het gewrichtje tussen het voorlaatste en het basiskootje. De tweede P in PIP komt van de ouderwetse latijnse spelling van falanx, kootje, met ph voor f. Duim en grote teen hebben maar twee kootjes in plaats van 3 en dus geen PIP-gewricht.



</doc>
<doc id="1201093" url="https://nl.wikipedia.org/wiki?curid=1201093" title="Cathinon">
Cathinon

Cathinon (β-ketoamfetamine) is het werkzame bestanddeel in de drug qat. Het is een amfetamine-achtig stimulerend middel dat mild psychologisch verslavend is.

Cathinon is onstabiel en om deze reden consumeren qatgebruikers de plant het liefst vers. Als de plant 48 uur lang niet gekoeld bewaard is, bevatten de bladeren uitsluitend nog cathine.

Cathinon wordt geabsorbeerd via het mondslijmvlies. Na inname bereikt de plasmaconcentratie van cathinon een maximum na anderhalf tot drie-en-een-half uur. De halveringstijd bedraagt circa vier uur.

Cathinon versterkt, net als andere amfetamines, de vrijgifte van catecholamines van presynaptische opslagplaatsen.

Khat wordt al van oudsher in de Hoorn van Afrika en het Arabisch Schiereiland gekweekt. Doorgaans worden de bladeren gekauwd vanwege het euforische effect. De zoektocht naar de actieve component leidde in de jaren 30 van de 20e eeuw naar cathine als het meest voorkomende alkaloïde in de plant. Cathine werd als de meest actieve component in de plant bechouwd. Cathine heeft een vergelijkbare moleculaire structuur (het keton is een OH-groep). In de jaren 60 bleek dat de hoeveelheid cathine in de bladeren te klein was om verantwoordelijk te zijn voor de grootte van het euforisch effect. In 1975 werd in khat-bladeren uit Jemen, Kenya en Madagaskar cathinon gevonden. Voor wetenschappers werd cathinon daarmee een belangrijke kandidaat voor de echte actieve component. Dit werd in 1994 bevestigd in een dubbelblind onderzoek.


</doc>
<doc id="1201226" url="https://nl.wikipedia.org/wiki?curid=1201226" title="Arend Maartenshof">
Arend Maartenshof

Het Arend Maartenshof is een hofje in de Zuid-Hollandse plaats Dordrecht.
Het hofje werd gebouwd in 1625 en werd vernoemd naar de oprichter Arend Maartenszoon. Hij stond als geldwolf bekend en probeerde zijn reputatie te verbeteren door het bouwen van 38 woningen voor arme vrouwen. Door het stichten van dit hofje hoopte de naamgever zijn geweten te kunnen sussen. Arend Maartenszoon was namelijk lange tijd meer geïnteresseerd in het vergaren van zo veel mogelijk geld dan dat hij zich om zijn medemens bekommerde. Een slechte reputatie bij zijn stadgenoten en de kerk was het gevolg van zijn geldzuchtige houding.

In de Museumstraat, op nummer 56, geeft een rijk versierd renaissancepoortje toegang tot de binnentuin van het Arend Maartenshof. Bezoekers worden er verwelkomd met de woorden ‘Naeckt kom ick, naeckt scheyde ick’. Ook de spreuk ‘Vita Vapor’ ofwel ‘het leven is een damp’ staat op het zandstenen poortje te lezen.

Het hofje telt 38 woningen. Rechts van de ingang ligt de regentenkamer. Door op de knop in de muur te drukken gaat het licht aan in de kamer. Te zien zijn een interieur uit 1701 met een portrettengalerij van de stichter en eerste regenten. De schildering boven de schoorsteenmantel en de plafondschildering zijn gemaakt door Arnold Houbraken (1660-1719). De schilderingen verwijzen naar de goede daad van Arend Maartenszoon. In de tuin staan platanen rond de waterput.

De eerste eeuwen vonden alleen armlastige vrouwen en weduwen van soldaten die voor het vaderland waren gesneuveld onderdak in het Arend Maartenshof. Sinds de 80'er jaren van de 20e eeuw is daar verandering in gekomen. Nu mogen ook jongere vrouwen en echtparen en zélfs alleenstaande mannen in de huisjes wonen. Op één voorwaarde, of eigenlijk twee: bewoners moeten van onberispelijk gedrag zijn en ze moeten de woonomgeving liefdevol verzorgen.

Het hofje ligt naast het Dordrechts Museum en is overdag toegankelijk voor publiek.



</doc>
<doc id="1201404" url="https://nl.wikipedia.org/wiki?curid=1201404" title="Zwart-wit (media)">
Zwart-wit (media)

Zwart-wit duidt in de beeldende kunst en grafische techniek op monochrome beelden die variëren in helderheid, niet in kleur. Zwart-witbeelden bestaan uit zwart, wit en tussenliggende grijstinten. Andere kleuren zoals sepia zijn mogelijk.

De meeste visuele technologieën ontstonden aanvankelijk in zwart-wit. Later werden kleurenversies ontwikkeld.

Bij handmatig inkleuren van een zwart-witbeeld (bijvoorbeeld een tekening of een zwart-witfoto, of de beelden van een zwart-witfilm) kan men onderscheiden:


</doc>
<doc id="1201626" url="https://nl.wikipedia.org/wiki?curid=1201626" title="Kenneth Higbee">
Kenneth Higbee

Kenneth L. Higbee is een psychologie-professor op Brigham Young University (Provo, Utah). Hij houdt zich vooral bezig met het onderzoeken en verbeteren van het menselijk geheugen. Hij schreef daar diverse boeken over. De bekendste titel daarvan is "Your Memory: How it Works and How to Improve It" (1977). Dat bestaat deels uit toegankelijke theorie en voor een groter deel uit praktijkgerichte, niet-medische toepassingen.

Higbee benadert het geheugen niet als 'een ding', maar als een combinatie van verschillende processen die zich in de gehele omvang van de hersenen afspeelt. Van daaruit is het in Higbee's optiek verkeerd om te denken dat het geheugen verbeterd kan worden door één simpel foefje toe te passen. Hij betoogt training van verschillende processen. Daarbij is het afhankelijk van het individu en zijn dagelijkse bezigheden en/of verantwoordelijkheden welke processen voor haar de geschiksten zijn om te trainen én effectiever te maken. Wel denkt Higbee dat geheugenverbetering voor ieder mens, inclusief individuen met hersenbeschadigingen, toepasbaar is. Ongeacht de uitgangswaarde van de huidige geheugencapaciteit.

Het boek "Your Memory: How it Works and How to Improve it" richt zich qua praktische toepassingen vooral op de vijf geheugensystemen Link System, Story System, Loci System, Peg System, en het Phonetic System.


</doc>
<doc id="1201657" url="https://nl.wikipedia.org/wiki?curid=1201657" title="Polyfarmacie">
Polyfarmacie

Polyfarmacie wordt gedefinieerd als het gebruik van 5 of meer geneesmiddelen. Polyfarmacie komt veel voor bij ouderen die meerdere aandoeningen hebben en dus meerdere geneesmiddelen tegelijk nodig hebben. Doordat er zoveel middelen tegelijk gebruikt worden, is de kans op interacties en bijwerkingen groter. Ook de therapietrouw neemt af met toename van het aantal gebruikte geneesmiddelen. Dit geldt met name voor middelen die chronisch gebruikt moeten worden, zoals medicijnen tegen een hoge bloeddruk of cholesterolverlagers.

In mei 2012 is de richtlijn 'Polyfarmacie bij ouderen' verschenen, die artsen en apothekers helpt om medicatie voor ouderen zo goed mogelijk voor te schrijven. Hierbij wordt erop gelet dat er geen onnodige medicatie wordt voorgeschreven, maar ook dat er geen medicatie achterwege gelaten wordt terwijl die wel nodig is. Ook wordt gelet op bijwerkingen, interacties en natuurlijk de voorkeur van de patient zelf.



</doc>
<doc id="1201706" url="https://nl.wikipedia.org/wiki?curid=1201706" title="DAMP-syndroom">
DAMP-syndroom

DAMP staat voor deficits in attention, motor control and perception (een tekort aan aandacht, bewegingssturing en waarneming) en is bedacht door professor Christopher Gillberg, een kinder- en jeugdpsychiater uit Zweden.

DAMP-syndroom lijkt op de term MBD, thans ADHD geheten, uit de jaren 60 en kenmerkt zich onder andere door concentratiestoornissen, moeizame motoriek, en het moeilijker kunnen opnemen en verwerken van informatie.

Doordat de term MBD niet voldeed is men gaan zoeken naar andere concepten en kwam met de termen ADHD, later ook ADD en DAMP-syndroom. Het artikel van Gillberg dateert van 1986.
DAMP suggereert niet een oorzakelijkheid zoals MBD (minimal brain damage/dysfunction) wel deed.

Er was vrij snel al kritiek op de term omdat de omschrijving nogal vaag zou zijn in tegenstelling tot ADHD en de grenzen tussen DAMP en gedragsstoornissen en DAMP en ADHD niet duidelijk zouden zijn. Daarbij zou de diagnose niet duidelijk te stellen zijn en weinig aanknopingspunten voor behandeling geven.

In 2003 werd door Gillberg de omschrijving gewijzigd:




</doc>
<doc id="1201897" url="https://nl.wikipedia.org/wiki?curid=1201897" title="Hiatus oesophageus">
Hiatus oesophageus

De hiatus oesophageus is de doorgang van de slokdarm (oesofagus) door het middenrif. Dit is de verbinding tussen de slokdarm en de maag.

Nadat voedsel via de slokdarm in de maag terecht is gekomen, trekt het middenrif samen en wordt de hiatus dichtgedrukt. De hoek tussen de slokdarm en de bovenzijde van de maag (de "hoek van His") wordt dan scherper en krijgt dan min of meer de functie van een klep. Dit zorgt ervoor dat voedsel dat in de maag terecht is gekomen, niet meer terug de slokdarm in gaat (oesofageale reflux wordt dus voorkomen). Dit mechanisme is een van de anti-refluxmechanismen, tezamen met de zwaartekracht (in verticale houding) en de spierlaag in het onderste eind van de slokdarm.


</doc>
<doc id="1202092" url="https://nl.wikipedia.org/wiki?curid=1202092" title="Metaldehyde">
Metaldehyde

Metaldehyde is een cyclisch ether met als brutoformule CHO. Het is het cyclisch tetrameer van aceetaldehyde.

Metaldehyde kan bereid worden door middel van een cyclisatie van 4 equivalenten aceetaldehyde, met zwavelzuur als katalysator. Deze reactie is zeer temperatuurgevoelig: rond -10°C wordt metaldehyde gevormd, terwijl bij kamertemperatuur het trimeer paraldehyde ontstaat.

Metaldehyde mag sinds 31 mei 2015 in Nederland niet meer worden verkocht als middel tegen slakken. Het werd gebruikt in slakkenkorrels als slakkendodende stof (molluscicide). De technische stof die in deze korrels wordt gebruikt bevat ook nog hogere oligomeren van aceetaldehyde. Er waren in Nederland vele middelen op de markt, onder andere "Metald-Slakkenkorrels" (Bayer), "Caragoal GR" (Certis) en "Luxan Slakkenkorrels". Deze producten bevatten ongeveer 6 à 6,5 gewichtsprocent metaldehyde. Daarnaast bevatten ze ook een afweermiddel, om te vermijden dat kinderen of huisdieren de korrels zouden opeten. Dit middel is meestal Bitrex (denatoniumbenzoaat). Bitrex is een zeer bittere stof die ook aan huishoudelijke producten wordt toegevoegd om te voorkomen dat kinderen die zouden inslikken.

Metaldehyde werd oorspronkelijk gebruikt in vaste brandstoftabletten (vaste spiritus) voor draagbare kacheltjes; het brandt net als spiritus met een blauwe vlam en zonder rook. Het vlampunt ligt bij ca. 36-40°C. Vaak werd de naam dan ingekort tot "meta".



</doc>
<doc id="1203034" url="https://nl.wikipedia.org/wiki?curid=1203034" title="Blue-rubber-bleb-nevussyndroom">
Blue-rubber-bleb-nevussyndroom

Blue-rubber-bleb-nevussyndroom (ook wel "BRBNS", "blue-rubber-blebsyndroom, "blue-rubber-blebnevus", of "Syndroom van Bean") is een zeer zeldzame ziekte (wereldwijd zijn slechts enkele honderden gevallen beschreven) waarbij abnormaal verwijde bloedvaten voorkomen in de huid en in het spijsverteringskanaal.

BRBNS is een veneuze misvorming waarvan vroeger werd verondersteld dat hij verwant was aan het hemangioom. Dit lijkt niet juist te zijn. Er bestaat een niet te verwaarlozen risico op ernstig of zelfs fataal bloedverlies. De vaatafwijkingen worden vooral gevonden op de huid, in de dunne darm en het laatste deel van de dikke darm. Ze kunnen bij de geboorte al zichtbaar zijn, maar in de jeugd ontstaan er meer zichtbare vaatafwijkingen. De laesies kunnen pijnloos zijn, of pijnlijk bij aanraking. Patiënten ontwikkelen soms anemie door gering maar chronisch bloedverlies uit plekjes in de darm. Ook in andere organen kunnen zich vaatafwijkingen ontwikkelen. De afwijkingen gaan niet spontaan over en ontaarden nooit kwaadaardig.

De oorzaak is onbekend. De meeste gevallen staan op zichzelf (zijn sporadisch). Familiair voorkomen komt wel voor met dan een autosomaal dominante overerving.

De behandeling bestaat erin vaatafwijkingen die hinderlijk of cosmetisch ongewenst zijn, of in verband met het bloedingsrisico gevaarlijk lijken, zo veel mogelijk operatief te verwijderen of te coaguleren.




</doc>
<doc id="1203072" url="https://nl.wikipedia.org/wiki?curid=1203072" title="Carbonylfluoride">
Carbonylfluoride

Carbonylfluoride is een kleurloos, zeer hygroscopisch gas met een scherpe geur. Het is 2,2 maal zwaarder dan lucht. De kritische temperatuur is 14,7°C. Chemisch gezien is carbonylfluoride het dizuurfluoride van koolzuur.

Carbonylfluoride kan worden gevormd door de reactie van koolstofmonoxide (CO) met fluorgas (F):

Gewoonlijk gebeurt dit met een overmaat aan fluor, omdat in het omgekeerde geval (overmaat koolstofmonoxide) er ontploffingsgevaar bestaat. In een bijreactie wordt koolstoftetrafluoride (CF) gevormd, een zeer sterk broeikasgas. Om deze nadelen te vermijden en op een veilige manier carbonylfluoride te produceren en de vorming van CF te onderdrukken, is voorgesteld om de reactie in een vloeistof te laten doorgaan of onder verlaagde druk (ca. 100 kPa), waarbij het fluorgas eventueel eerst met stikstofgas is gemengd.

Carbonylfluoride wordt ook verkregen door de reactie van koolstofmonoxide met zilverdifluoride (AgF).

Een andere synthesemethode is de reactie van fosgeen met waterstoffluoride (HF):

Carbonylfluoride wordt ook gevormd bij de verhitting of verbranding van fluorkoolwaterstoffen (gefluoreerde koolwaterstoffen).

Er zijn weinig toepassingen bekend voor carbonylfluoride. Het is een tussenproduct bij de synthese van organische fluorverbindingen. Het wordt in de halfgeleiderindustrie gebruikt voor het reinigen van chemical vapor deposition-apparatuur.

Carbonylfluoride is een zeer hygroscopisch gas: in vochtige lucht vormt het witte dampen. Het is niet ontvlambaar. Het hydrolyseert onmiddellijk in water, waarbij het corrosieve zuren (vloeizuur) vormt.

Het is een giftig gas, dat de longen beschadigt en is sterk irriterend voor huid, ogen, slijmvlies en ademhalingswegen.



</doc>
<doc id="1203278" url="https://nl.wikipedia.org/wiki?curid=1203278" title="CDP323">
CDP323

CDP323 is een kleine molecule die onderzocht werd als therapie voor multiple sclerose. Het was in ontwikkeling door UCB en had de eerste orale M.S.-remmer kunnen worden.

De verhoopte werking van CDP323 zou erin bestaan dat het witte bloedcellen kan verhinderen de bloedvaten te verlaten en zo de hersenen binnen te dringen, cfr. Natalizumab (Tysabri). Aangezien bij Relapsing Remitting MS bepaalde witte bloedcellen verantwoordelijk zijn voor de schade in het centraal zenuwstelsel, zou het dan de negatieve effecten van ontsteking kunnen verminderen, in deze eerste phase van het ziekteverloop. Resultaten van dierproeven waren veelbelovend.

Het onderzoek bevond zich sinds half 2007 in Phase II. Zo'n 300 mensen met M.S. deden in Europa (waaronder ook België & Nederland) en de V.S. mee aan de studie. Ze waren opgedeeld in 3 groepen waarvan 1 placebo-groep, 1 groep met 500mg CDP323 en de laatste groep met 1000mg CDP323. Voorwaarden zijn o.a. dat voorgaande therapie met interferon niet werkzaam of niet leefbaar was. Resultaten werden eind 2008, begin 2009 verwacht. Goedkeuring door de medische autoriteiten werd in gunstige omstandigheden mogelijk in 2013 verwacht.

UCB en Biogen IDEC maakten op 30/06/2009 bekend dat de Fase II klinische studie van CDP323 voor de behandeling van recidiverende vormen van multiple sclerose (MS), wordt stopgezet.

Een eerste tussentijdse analyse van de werkzaamheid toonde aan dat na een behandelingsperiode van 6 maanden de patiënten in deze studie niet van de verwachte voordelen van CDP323 konden genieten, vergeleken met placebo.


</doc>
<doc id="1203495" url="https://nl.wikipedia.org/wiki?curid=1203495" title="Schimmels">
Schimmels

Schimmels of zwammen (wetenschappelijke naam: "Fungi", ook wel "Myceteae") zijn (micro-) organismen die uit cellen met een celkern, mitochondriën, celwand en een cytoskelet bestaan.

Tot de schimmels behoren zowel meercellige organismen zoals paddenstoelen maar ook eencellige organismen zoals gisten. Net als dieren vormen schimmels in de taxonomie een eigen rijk. Het wetenschappelijk onderzoek naar schimmels heet mycologie en de onderzoekers worden mycologen genoemd.

Schimmels planten zich zowel geslachtelijk als ongeslachtelijk voort. De geslachtelijke voortplanting gaat door middel van sporen, de ongeslachtelijke voortplanting is op vegetatieve wijze door schimmeldraden en zwamvlokken. Als saprofyten (afbrekers) spelen schimmels een belangrijke ecologische rol bij de afbraak van plantaardig materiaal (bacteriën zijn vooral belangrijk bij de afbraak van dierlijk materiaal). Veel schimmels leven in symbiose met planten in de vorm van een mycorrhiza, door bijvoorbeeld voor bomen mineralen te absorberen en in ruil daarvoor suikers terug te krijgen voor hun eigen voeding. Op deze wijze verhogen schimmels de biodiversiteit, omdat de boom (of andere plant) kan overleven in moeilijkere omstandigheden. Ook orchideeën leven vaak in symbiotische relatie met een schimmel. Zeer algemeen bij allerlei plantengroepen is het endotrofe vesiculaire-arbusculaire mycorrhiza (VAM).

Schimmels zijn organismen die kenmerken gemeen hebben met zowel planten als dieren. Samen met de nauwer verwante rijken van de dieren en de amoeben behoren de schimmels tot de supergroep van de Unikonta. De onderverdeling van de schimmels is nog onduidelijk.

Er zijn zowel eencellige schimmels, zoals gisten, als meercellige.

Meercellige schimmels leven op een ondergrond, bijvoorbeeld op een bodem of op (al dan niet levend) hout van bomen. Meercellige schimmels hebben een thallus, in tegenstelling tot planten en dieren die een 'compact' lichaam bezitten. Dit thallus bestaat uit in de ondergrond groeiende schimmeldraden, microscopisch dunne draden met een doorsnee van 2 tot 100 micrometer, die vaak tot netwerken verweven zijn. Het hele netwerk van draden wordt mycelium of zwamvlok genoemd. De vorm van de schimmeldraden hangt sterk van de soort schimmel af. Bij op planten parasiterende soorten zitten vaak aan het einde van de schimmeldraad haustoriën, zuigende organen die in de cellen van de plant doordringen om daar voedingsstoffen te onttrekken. Sommige schimmels zijn carnivoor, ze kunnen in hun netwerk van schimmeldraden kleine dieren als rondwormen vangen. Bij sommige soorten liggen bundels schimmeldraden parallel naast elkaar, deze bundels worden synnemata of rizomorfen genoemd en kunnen wel op de wortels van planten lijken.

Het opvallendste deel van meercellige schimmels zijn echter niet de ondergrondse schimmeldraden, maar bovengrondse vruchtlichamen. Deze organen worden paddenstoelen genoemd en dienen voor de voortplanting. Ze kunnen behalve verschillende kleuren ook veel verschillende vormen hebben, zoals hoedvormig, rond, kokervormig, knolvormig of in de vorm van korsten. Hoewel ze voor mensen het opvallendste deel zijn, vormen ze maar een klein deel van het organisme. Bij sommige soorten, zoals truffels, zit het vruchtlichaam overigens ondergronds. Het vruchtlichaam bestaat niet uit echt weefsel, maar uit nauw vervlochten schimmeldraden. Men spreekt daarom wel van "schijnweefsel". Paddenstoelen bestaan uit een hymenium, een deel waarin zich sporen ontwikkelen, en een deel dat hymenofoor genoemd wordt en het hymenium ondersteunt.

Sclerotia en stromata zijn grote structuren die een schimmel vormt. Met sclerotia kan de schimmel de winter te overleven. Stromata zijn weefsels waarin of waarop de pynidiën liggen.

Niet alle schimmels vormen vruchtlichamen. Er zijn ook soorten die bovengronds te zien zijn als een witte of grijze laag aanslag. Deze aanslag kan men onder andere aantreffen op bedorven voedsel, maar kan ook ontstaan op bijvoorbeeld muren. Deze aanslag wordt ook wel beschimmeling genoemd. Schimmels die er zo uitzien zijn onder andere Acremonium, Aspergillus, Cladosporium, Fusarium, Mucor, Penicillium, Rhizopus, Stachybotrys, Trichoderma, en Alternaria.

De grootte van schimmels kan sterk verschillen: er bestaan microscopisch kleine soorten maar ook soorten die gigantische afmetingen kunnen krijgen. Een honingzwam ("Armillaria ostoyae") in de Amerikaanse staat Oregon is naar schatting 2400 jaar oud en heeft een ondergronds mycelium met een omvang van 890 hectare. Daarmee is deze schimmel het grootste organisme ter wereld. Ook in het Engadin in Zwitserland is een schimmel met een grote omvang bekend. Hier is de schimmel ongeveer duizend jaar oud en ongeveer 800 meter lang en 500 meter breed.

Schimmeldraden bestaan uit cellen, gescheiden door septa waarin poriën zitten, zodat uitwisseling van cytoplasma tussen de verschillende cellen mogelijk is. De celwanden van de schimmeldraden bestaan uit onder andere chitine, glycogeen, lipiden en eiwitten.


Schimmels planten zich over het algemeen voort met sporen. Deze ontstaan in het vruchtlichaam of aan het uiteinde van schimmeldraden. Een dergelijk vruchtlichaam kan ontstaan door bevruchting.

Schimmels kunnen vele levensvormen aannemen: van eenvoudige tot ingewikkelde levensvormen en levenscycli. Sommige schimmels zijn eencellig, of kunnen zowel een meercellige als eencellige levensvorm aannemen. De schimmels die in deze eencellige levensvorm voorkomen noemt men gisten. De zwammen die vruchtlichamen vormen noemt men de hogere zwammen. De zwammen die geen vruchtlichamen vormen noemt men lagere zwammen.

Als gevolg van de verschillen in zowel levensstijl als genetische samenstelling binnen de diverse rijken waarin het organisme voorkomt, is het reproductieproces van schimmels complex. Naar schatting kan een derde van alle schimmels zich op meer dan één manier reproduceren. Omgevingsomstandigheden veroorzaken genetisch bepaalde ontwikkelingsstadia die leiden tot gespecialiseerde structuren voor seksuele of aseksuele reproductie. Deze structuren helpen de reproductie door sporen of sporenbevattende propagulen efficiënt te helpen verspreiden.

De schimmels kunnen worden ingedeeld naar hun wijze van leven:

Schimmels spelen samen met bacteriën een belangrijke rol als reducenten in de meeste ecosystemen. Alle schimmels zijn heterotroof, dat wil zeggen dat ze voor hun stofwisseling afhankelijk zijn van door andere levensvormen aangemaakt organisch materiaal. 

De meeste schimmels zijn saprofyten, ze gebruiken de resten van dode dieren en planten als voedsel. Schimmels zorgen samen met bacteriën en kleine diersoorten als regenwormen dat resten van dode planten tot humus worden omgezet. Schimmels zijn bijna de enige organismen die lignine, een complexe stof waar de celwanden van planten uit zijn opgebouwd, kunnen afbreken en als voedingsstof gebruiken. Ook spelen ze een belangrijke rol bij de afbraak van cellulose, hemicellulose en keratine. De daarbij vrijkomende stoffen kunnen daarna weer door met name planten gebruikt worden.

Schimmels leven vaak in symbiose met planten. Aangenomen wordt dat 80 tot 90 % van alle planten in symbiose met schimmels leven. De meest voorkomende manier is de mycorrhiza, een mantel van schimmeldraden die de haarwortels van planten omhult. Mycorrhiza is een mutualistische relatie: de relatie is zowel voor de plant als de schimmel voordelig. De plant kan meer voedingsstoffen opnemen met de haarwortels, omdat de schimmeldraden de bodem veel kleinschaliger omwerken dan de wortels van de plant dat kunnen. Hierdoor kunnen er makkelijker mineralen door de boom uit de bodem opgenomen worden. Omdat het mycelium van de schimmel de haarwortels van de plant omgeeft zijn deze ook beter beschermd tegen uitdroging en parasieten. De schimmel ontvangt koolhydraten van de plant, die deze door fotosynthese in haar bladeren produceert en ook naar de wortels aanvoert.

Vooral in voedingsstofarme bodems zijn de extra voedingsstoffen die de plant dankzij de micorrhiza binnenkrijgt van vitaal belang. Dankzij mycorrhiza kunnen planten op plekken groeien waar ze anders niet zouden overleven. De symbiose tussen plant en schimmel verrijkt op die manier ecosystemen.

Voorbeelden van deze vorm van mutualistische symbiose tussen schimmels en hogere planten zijn vliegenzwammen onder berken, of eekhoorntjesbrood onder eiken. Zeer algemeen voorkomend bij hogere planten, maar alleen microscopisch waarneembaar is het (vesiculair) arbusculair mycorrhiza.

Daarnaast zijn er de schimmels, die in mutualistische symbiose leven met groenwieren of met blauwwieren of met beide. Deze symbioses worden korstmossen of lichenen genoemd. Korstmossen kunnen een belangrijk deel vormen van een pioniervegetaties doordat ze betrekkelijk goed bestand zijn tegen straling, hoge en lage temperaturen en uitdroging.

Sommige kevers hebben een larvestadium dat uitsluitend hout eet maar het hout alleen kan verteren als het is aangetast door bepaalde schimmels. Een voorbeeld zijn de larven van het vliegend hert ("Lucanus cervus"), dit is een grote kever waarvan de larven vier tot acht jaar van vermolmd hout leven. Het hout moet echter zijn aangetast door witrotschimmels, die de houtvezels afbreken maar de koolhydraten ongemoeid laten en hiervan leeft de keverlarve. Hout dat is aangetast met schimmels die naast de houtvezels ook de koolhydraten afbreken -de bruinrotschimmels- is ongeschikt als voedsel.

Sommige lieveheersbeestjes (Coccinellidae) leven van schimmels, een voorbeeld is het meeldauwlieveheersbeestje ("Halyzia sedecimguttata"), dat van de schimmel meeldauw leeft. Doordat de schimmelsporen aan de kever blijven plakken, is het niet alleen een vijand van de schimmel maar ook een belangrijke verspreider.

Verschillende groepen van mieren kweken schimmels uit de orde Agaricales als hun belangrijkste bron van voedsel.

Veel schimmels leven van dood plantaardig materiaal, er zijn echter ook schimmels die levend plantaardig materiaal als voedsel gebruiken: ze leven als parasieten op planten. Parasitaire schimmels die vooral op zwakke of oude planten groeien worden zwakteparasieten genoemd. De infectie van een schimmel, mycose genoemd, kan bij de gastheer ernstige ziekten veroorzaken en zorgen dat hij gedeeltelijk of geheel afsterft. Bomen die gevoelig zijn voor schimmelinfecties zijn bijvoorbeeld iepen of kastanjes.

In de land- en tuinbouw kunnen grootschalige schimmelinfecties voor mislukte oogsten zorgen. Voorbeelden van economisch schadelijke parasitaire schimmels zijn builenbrand ("Ustilago maydis") op mais, steenbrand ("Ustilago hordei") op tarwe en gerst, moederkoorn ("Claviceps purpurea") op rogge en tarwe, de verwelkingszwam ("Verticillium") op loofbomen als laurierkers (veroorzaakt de verwelkingsziekte), de schurftschimmel ("Venturia inaequalis") op onder andere appelbomen (veroorzaakt schurft), perenroest ("Gymnosporangium fuscum") op met name jeneverbessen, het meniezwammetje ("Nectria cinnabarina"), dat vormen van boomkanker bij diverse bomen veroorzaakt of meeldauw (Erysiphaceae) op veel verschillende soorten planten.

Vergeleken met het fossielenbestand van planten en dieren is dat van schimmels erg mager. Eén van de factoren die de ondervertegenwoordiging van schimmelsoorten in de hand werkt is de aard van de vruchtlichamen van schimmels – deze bestaan uit zachte, vlezige en makkelijk afbreekbare weefsels. Een andere factor is mogelijk dat veel soorten microscopisch klein zijn en niet makkelijk gevonden worden. Fossielen van schimmels zijn moeilijk te onderscheiden van die van andere microben en zijn het makkelijkst te identificeren wanneer ze op niet-uitgestorven soorten lijken. De monsters die gebruikt worden zijn meestal afkomstig van versteende planten- of dierenresten. De resten worden verwerkt tot flinterdunne preparaten die bestudeerd kunnen worden onder een optische microscoop of transmissie-elektronenmicroscoop. Compressiefossielen worden bestudeerd door de omringende matrix in zuur op te lossen en vervolgens de oppervlaktedetails te bekijken met een licht- of transmissie-elektronenmicroscoop.

De vroegste fossielen die typische schimmelkenmerken vertonen, zijn gedateerd op het Proterozoïcum, ongeveer 1,4 miljard jaar geleden. De structuur van deze meercellige benthale organismen, die tot anastomose in staat waren, bestond uit filamenten met septa. In recenter onderzoek (2009) wordt geschat dat de schimmelachtige organismen 760 tot 1060 Ma geleden verschenen. De schatting is gebaseerd op de vergelijking van evolutiesnelheden in nauw aan elkaar verwante groepen. Het lijkt erop dat gedurende een groot deel van het Paleozoïcum (542 tot 251 Ma geleden) de schimmels in het water leefden en de organismen gelijkenis vertoonden met de huidige Chytridiomycota, daar ze ook sporen met een flagellum (zweephaartje) bezaten.

De evolutionaire aanpassing van een levensstijl gericht op het water naar één gericht op het land zorgde ervoor dat er een grotere diversiteit aan ecologische strategieën ontstond voor het verkrijgen van voedingsstoffen. Enkele voorbeelden hiervan zijn onder andere parasitisme, saprotrofie en de ontwikkeling van mutualistische symbiose, zoals mycorrhiza en lichenificatie. Een onderzoek van recente datum (2009) lijkt aan te tonen dat saprotrofie de ecologische strategie van de voorlopers van de Ascomycota was en dat lichenificatie diverse malen onafhankelijk is geëvolueerd.

Naar alle waarschijnlijkheid koloniseerden de schimmels het land gedurende het Cambrium (542 - 488,3 Ma geleden), wat een stuk eerder is dan de landplanten. Gefossiliseerde schimmeldraden en sporen die zijn gevonden in het gesteente van het Ordovicium van Wisconsin (460 Ma geleden) vertonen gelijkenis met de hedendaagse Glomerales, en bestonden in een tijd dat de landflora hoogstwaarschijnlijk bestond uit niet-vasculaire, mosachtige planten (Bryophyta). Prototaxites, die mogelijk een schimmel of lichen (korstmos) was, zou het langste organisme van het late Siluur zijn geweest. Schimmelfossielen worden niet algemeen of onomstreden tot het vroege Devoon (416–359,2 Ma geleden), waar ze in grote aantallen in de Rhynie Chert gevonden zijn, meestal in de vorm van Zygomycota en Chytridiomycota. Vrijwel tegelijkertijd, ongeveer 400 Ma geleden, zijn de stammen Ascomycota en Basidiomycota uit een gemeenschappelijke voorouder ontstaan. Vanaf het late Carboon (Pennsylvanien, 318,1–299 Ma geleden) zijn alle hedendaagse schimmelklassen aanwezig.

Voor de opkomst van de moleculaire fylogenetica rekenden biologen de schimmels tot het rijk der planten, vanwege overeenkomsten in levensstijl. Net als planten zijn schimmels sessiel, ze hebben daarnaast vergelijkbare vormen (overeenkomstige morfologie) en leven in vergelijkbare habitats (op bodems). Daarnaast bezitten schimmels net als planten een celwand, een eigenschap die de dieren missen. Tegenwoordig worden schimmels echter niet meer tot de planten gerekend en is zelfs bekend geworden dat ze nauwer verwant zijn met de dieren.

Uit moleculair-genetisch onderzoek is gebleken dat schimmels het nauwst verwant zijn aan de meercellige dieren (Metazoa) en hun zustergroep, de Choanoflagellata. Vooral de tot de laatste groep behorende Mesomycetozoa zouden nauw verwant zijn aan de schimmels. Van de Microspora is nog onduidelijk of ze tot de schimmels behoren of een zustergroep vormen. De clade die zowel de dieren, schimmels als Choanomonada omvat wordt Opisthokonta genoemd.

De evolutionaire en cladistieke verwantschappen binnen de Opisthokonta worden nog intensief onderzocht en steeds herzien. Het rijk der schimmels kan ingedeeld worden in verschillende stammen en klassen. Een aan recente (2016) inzichten aangepaste fylogenetische indeling van de verscheidenheid van het leven geven Holt en Iudica.

De ascomyceten en basidiomyceten samen vormen de "dikaryomycota". Van veel schimmels is de geslachtelijke voortplanting niet bekend. Ze zijn ingedeeld in een 'restgroep' ("incertae sedis"). Vaak blijkt bij nader onderzoek dat ze bij de ascomyceten horen. Dit nader onderzoek kan bijvoorbeeld DNA onderzoek zijn.

In de studie van zwammen maakt men zowel gebruik van de Nederlandse als de botanische naam. Zo hebben veel hogere zwammen een Nederlandse naam. Deze is in de meeste gevallen afgeleid van uiterlijke kenmerken zoals de kleur. Echter wanneer een liefhebber aan de studie van zwammen en schimmels begint, komt hij in aanraking met een grote diversiteit aan geslachten. Verder is er slechts een klein aantal goede boeken met kleurenfoto, correcte beschrijving, ... Een mycoloog maakt daarom dikwijls gebruik van Duitse, Franse en Italiaanse tekstboeken. Daarom is de studie van de mycologie eigenlijk alleen goed mogelijk met gebruik van de universele wetenschappelijke Latijnse naam. Bovendien worden geregeld naamsveranderingen doorgevoerd, worden soorten opgedeeld in nieuwe taxa, maar behouden tegelijkertijd hun Nederlandse naam. Deze naam geeft dan vaak ook geen juiste informatie meer over de biologische verwantschappen.

Voor de herkomst van het woord schimmel geeft het Woordenboek der Nederlandsche Taal als bron het Middelnederlandse woord scimmel, wat roest betekent, en het Middelnederduitse woord schimmel en vermeldt dat het van dezelfde woordstam afkomt als het woord "schemer". Het woord zwam komt af van het Germaanse "swamma" en betekende "paddenstoel".

Men weet niet zeker waar de woorden fungus en mycoloog vandaan komen. Eén van de hypothesen gaat terug naar de antieke oudheid. Griekse geschriften waarschuwden voor het gebruik van paddenstoelen en wezen op hun giftigheid. Hippocrates en Euripides raadden het gebruik van paddenstoelen dan ook sterk af.

Het gebruik van paddenstoelen door de eeuwen heen kende vele hoogten en laagtes. Perioden van interesse en verafschuwing van paddenstoelen wisselden elkaar af. Het oudste gebruik van paddenstoelen vindt men terug in de religie, waar ze gebruikt werden als hallucinogene middelen. In de antieke oudheid was er een grote tegenstelling tussen het Griekse volk en de Romeinse overheerser: terwijl Grieken paddenstoelen verafschuwden, waren de Romeinen echte fijnproevers. Bij de Romeinen traden dan ook wel eens 'ongelukken' op. Het bekendste voorbeeld hiervan bracht keizer Nero aan de macht. De heersende keizer was een liefhebber van paddenstoelen en door een maaltijd werden dodelijk giftige groene knolamanieten gemengd.

In de Middeleeuwen, echter, stonden paddenstoelen in een slecht daglicht. Ze werden geassocieerd met toverij door de vele vergiftigingen met onder andere moederkoren. Verder was ook het gewone volk arm en ging men dus vaak uit noodzaak voedsel (en dus ook paddenstoelen) in het bos zoeken. Doordat velen geen kennis hadden van de mycologie, werden dikwijls eetbare met dodelijk giftige paddenstoelen verwisseld. Dit zorgde ervoor dat mycologen werden gemeden en men sprak dan ook vaak van hekserij.

Tijdens de Renaissance kwam men uit deze donkere periode. De opkomst van de boekdrukkunst maakte de verspreiding van kennis, naamgeving en studie mogelijk. Deze kennisoverdracht zorgde voor een hernieuwde interesse in de mycologie. In de 17e eeuw werd de microscoop uitgevonden. Dit bleek essentieel bij de studie van paddenstoelen, omdat vele nieuwe kenmerken van paddenstoelen ontdekt werden:

In de 18e eeuw werd door Antonio Micheli (1679-1737) ontdekt dat sporen uit sporenzakjes nieuwe zwammen konden doen ontstaan. Dit wereldschokkend nieuws werd toen als ketterij afgedaan (organismen konden zich enkel met zaadjes voortplanten). Zijn werk werd dan ook vergeten en nadien overgedaan. In de 19e eeuw beschreef Elias Fries (1794-1878) ruim 3000 soorten schimmels in zijn "Systema mycologicum", terwijl De Bary (1831-1888) de basis legt van de huidige mycologie in zijn werk "Morphologie und Biologie der Pilze, Flechten und Myxomyceten".

Sommige schimmels kunnen bij de mens ziekten veroorzaken zoals zwemmerseczeem, ringworm, baardschurft en het tegenwoordig zeldzame kletskop. Deze ziekten zijn vaak eenvoudig te bestrijden. Een kalknagel is echter een lastig te bestrijden infectie van de nagels.

Bij planten zijn schimmels vaker veroorzaker van ziekten als de aardappelziekte of Phytophthora, schurft en vruchtboomkanker op fruitbomen, roest, meeldauw, verwelkingsziekten en vele bladvlekkenziekten. Deze ziekten kunnen vaak ernstige gevolgen hebben, wanneer een oogst door aantasting van een schimmel mislukt, zoals de hongersnood in Ierland door de aardappelziekte in 1845 en 1847.

Schimmels zijn leveranciers van antibiotica.

"Candidiasis" of ook wel "candidose" is een veel voorkomende schimmelinfectie (mycose). Het vakgebied dat zich hiermee bezighoudt is de medische microbiologie.

In het dagelijks leven komt men schimmels en hun producten overal tegen:

Schimmels zijn dikwijls ook waarneembaar door hun geur; alhoewel "schimmelgeur" niet eenduidig is, wordt deze meestal omschreven als muf, stoffig, of grondlucht; sommige schimmels of zwammen hebben een aardappel- of spermageur.

Schimmels worden vaak op directe of indirecte wijze als voedingsmiddel gebruikt:



</doc>
<doc id="1204267" url="https://nl.wikipedia.org/wiki?curid=1204267" title="Glyoxaal">
Glyoxaal

Glyoxaal is de triviale naam en tevens de INCI-benaming voor ethaandial. Het is een dialdehyde (glyoxaal is de kleinste molecule met twee aldehydegroepen). Het is een erg reactieve stof; commercieel is het verkrijgbaar als een 40%-oplossing in water, of als het vaste dihydraat. Dit is een niet-hygroscopisch kristallijn poeder.

Glyoxaal wordt commercieel geproduceerd door de oxidatie van etheenglycol in de gasfase, in de aanwezigheid van een zilver- of koperkatalysator. Onder meer BASF produceert zo glyoxaal in Ludwigshafen (Duitsland) en in Geismar (Louisiana, VS).

Een andere mogelijkheid is de oxidatie van aceetaldehyde met salpeterzuur of seleenzuur in de vloeibare fase, of door hydrolyse van dichloordioxaan.

Glyoxaal is vastgesteld in een groot aantal voedingswaren en dranken, onder meer geroosterd of gebakken vlees, vis, koffie en bier. De dagelijkse inname van glyoxaal via de voeding, is geschat op maximaal 10 mg. Glyoxaal komt ook voor in sigarettenrook en uitlaatgassen, en sporen van glyoxaal zijn eveneens vastgesteld in drinkwater.

In het lichaam wordt glyoxaal gevormd tijdens gewone cellulaire stofwisselingsprocessen, en bij de metabolisatie van bepaalde andere verbindingen zoals glycolaldehyde of ethyleenglycol. De normale concentratie van glyoxaal in het bloedplasma ligt tussen 0,1 en 1 μmol/liter.

Glyoxaal is een reactieve stof vanwege de twee aldehydegroepen, en het wordt daarom gebruikt bij de synthese van vele andere chemische stoffen, zoals biologisch actieve stoffen (farmaceutische stoffen en pesticiden, in het bijzonder heterocyclische verbindingen zoals imidazolen).

In papierfabricage gebruikt men het om de sterkte van nat papier te verbeteren of om coatings van papier waterbestendig te maken. Het wordt gebruikt in textielveredeling, om katoen en andere cellulosevezels kreuk- en krimpbestendiger te maken. Het vindt ook toepassing in vochtbestendige lijmen en kleefmiddelen.

Glyoxaal kan de oplosbaarheid van wateroplosbare polymeren verbeteren, bijvoorbeeld van hydroxyethylcellulose. De deeltjes van deze stof hebben de neiging om in water samen te klitten en vlokken te vormen; maar als ze eerst met glyoxaal behandeld zijn, zijn ze wel goed oplosbaar. Dat wordt onder meer toegepast bij de bereiding van bepaalde cosmetische producten die deze stoffen bevatten (maximale glyoxaalconcentratie: 0,01 gewichtsprocent).

Glyoxaal is een ingrediënt in bepaalde desinfecterende middelen.

Watervrij glyoxaal is niet stabiel en kan enkel in het laboratorium bereid worden. Gewoonlijk wordt het gebruikt als een 40 gewichtsprocent oplossing in water, in mindere mate als vast hydraat.

Bij verhitting van glyoxaal vormt het groene dampen, die branden met een paarse vlam. Mengsels met de lucht kunnen explosief zijn.

Glyoxaal polymeriseert tot oligomeren met de algemene benaming polyglyoxaal. Glyoxaal dient daarom in het donker bewaard te worden, en soms wordt er een polymerisatie-inhibitor aan toegevoegd. De oligomeren ontbinden bij verhitting boven 120°C terug tot glyoxaal.



</doc>
<doc id="1204407" url="https://nl.wikipedia.org/wiki?curid=1204407" title="Vaalgeel">
Vaalgeel

Vaalgeel is een veelvoorkomende lichtbruin-gele kleurgradatie (vandaar dat het ook wel bruingeel wordt genoemd). Verscheidene dieren en planten hebben een vaalgele kleur en ook in aardewerk kan men deze kleur aantreffen.


</doc>
<doc id="1204870" url="https://nl.wikipedia.org/wiki?curid=1204870" title="Defibrillatie">
Defibrillatie

Defibrillatie is het zodanig toedienen van een elektrische schok dat het hart van een patiënt die bewusteloos is ten gevolge van bepaalde ritmestoornissen (ventrikelfibrilleren of ventrikeltachycardie) stil komt te staan, zodat de normale regelmechanismen van het hart de controle weer over kunnen nemen. Bij een normaal kloppend hart kan het effect averechts zijn. Moderne defibrillators kunnen dit onderscheid echter zelf maken en zullen geen schok afgeven als het hart normaal klopt. De werking berust erop dat door de geforceerde ontlading (spanning tot 800 volt) door het hart heen alle spiercellen tegelijk worden gedepolariseerd, waarna ze allemaal ook even tegelijk refractair zijn, zodat de normale regelmechanismen de kans krijgen zich weer te doen gelden.

De borstkas van de patiënt wordt ontbloot, waarna 2 gelpads op de huid worden gelegd, 1 rechts van het borstbeen (vlak onder het sleutelbeen), de andere aan de linker thoraxzijkant, zodat het hart zo veel mogelijk tussen de elektroden in komt te liggen. De bedoeling is dat de schok zo wordt gegeven dat de elektrische stroom zo veel mogelijk door het hart loopt. In plaats van gelpads wordt ook wel een elektrisch geleidende gelei gebruikt. Het doel is de weerstand tussen de elektroden en de huid te minimaliseren. De beide paddels (elektroden) van de defibrillator worden van het apparaat afgenomen en na een knopdruk wordt de in het apparaat aanwezige hoogspanningscondensator opgeladen, meestal tot maximaal 200 of 360 joule (afhankelijk van het type pulsvorm waarmee de energie aan de patiënt wordt toegediend). De paddels worden op de gelpads geplaatst en aangedrukt, waarna de defibrillerende hulpverlener controleert of er geen andere reanimerende helpers contact met de patiënt hebben. Als niemand anders kans loopt op een schok, drukt hij de daarvoor bedoelde knoppen op beide paddels tegelijk in, waarna de condensator zich door het lichaam van de patiënt ontlaadt. Op de televisie maakt de patiënt dan meestal een hevige ongecontroleerde stuipachtige beweging, maar in het echt is dit niet zo.




</doc>
<doc id="1205104" url="https://nl.wikipedia.org/wiki?curid=1205104" title="Co van Ledden Hulsebosch">
Co van Ledden Hulsebosch

Christiaan Jacobus (Co) van Ledden Hulsebosch (Amsterdam, 20 maart 1877 - aldaar, 18 april 1952) was een Nederlands apotheker, politiescheikundige en forensisch onderzoeker.

Zijn vader M.L.Q. van Ledden Hulsebosch was een bekend apotheker. Zoon Co doorliep het gymnasium in Amsterdam en Tiel waarna hij van 1897 tot 1902 farmacie studeerde aan de Universiteit van Amsterdam. In december 1902 behaalde hij het apothekersdiploma en rond die tijd nam hij de apotheek aan de Nieuwendijk van zijn vader over die in Den Haag benoemd was tot inspecteur van de volksgezondheid. Aan die apotheek was sinds januari 1883 een onderzoeksbureau verbonden. Zijn vader was vanaf 1885 herhaaldelijk belast geweest met justitieel onderzoek.

Begin maart 1902 kwam van de officier van justitie te Alkmaar telegrafisch een verzoek binnen voor zijn vader maar omdat deze voor een conferentie in Brussel was, werd de toen nog 24-jarige student met het onderzoek belast naar een zedenmisdrijf, wat hij met succes afrondde. Zo begon zijn carrière als forensisch onderzoeker. Zijn vader richtte zich bij justitieel onderzoek met name op vergiftigingen, inkt en 'visitekaartjes' die inbrekers achterlieten. In het begin hield ook C.J. van Ledden Hulsebosch zich (naast zijn apotheek) vooral bezig met soortgelijke zaken, maar na verloop van tijd verbreedde hij zijn werkterrein met ander onderzoek zoals verongelukte vliegtuigen, brandstichtingen en allerlei soorten moorden. Om zich verder te bekwamen in dit soort onderzoek studeerde hij onder andere bij het door professor R.A. Reiss van de Universiteit van Lausanne opgerichte "Institut de police scientifique".

In 1910 stopte hij, tot groot verdriet van zijn vader, met de apotheek en richtte hij zich helemaal op wetenschappelijk onderzoek voor de industrie, particulieren en justitie. Voor zijn laboratorium kocht hij speciale apparatuur uit het buitenland of ontwierp hij zelf apparatuur. Zo was hij de eerste die in Nederland de beschikking had over een UV-lamp. In 1914 stichtte hij de eerste school voor wetenschappelijk politie-onderzoek (de "leer der sporen") en in 1916 volgde zijn aanstelling als politiescheikundige van de Amsterdamse recherche. Dat zou hij blijven tot hij per 1 juli 1950 stopte met werken. In 1923 werd hij daarnaast privaatdocent aan de faculteit der Rechtswetenschap van de Universiteit van Amsterdam, waar hij doceerde in de "leer van de opsporing van het strafbaar feit". Verder was Van Ledden Hulsebosch gastdocent bij de Model-Politie-Vakschool (M.P.V.S.) te Hilversum en in 1929 medeoprichter en eerste voorzitter van de in Wenen gevestigde "Academie Internationale de Criminalistique".

In 1945 verscheen zijn autobiografische boek "Veertig jaren speurderswerk", uitgegeven bij de Utrechtse uitgeverij Kemink en Zoon (deels eigendom van hoofdcommissaris K.H. Broekhoff).

In 1952 overleed hij op 75-jarige leeftijd in zijn woonplaats Amsterdam aan de gevolgen van een hartaanval.

Dick van den Heuvel schreef in samenwerking met Simon de Waal (onder de schrijversnaam 'Heuvel & De Waal') vier thrillers met C.J. van Ledden Hulsebosch als hoofdpersoon. Er komen in deze boeken ook andere personen voor die echt bestaan hebben, maar de verhalen zijn puur fictie.


</doc>
<doc id="1205675" url="https://nl.wikipedia.org/wiki?curid=1205675" title="Domus Medica (vereniging)">
Domus Medica (vereniging)

Domus Medica is een Belgische vereniging zonder winstoogmerk opgericht op 14 januari 2006. Dit is gepubliceerd in het Belgisch Staatsblad.

De Vereniging heeft tot doel, op transparante, democratische wijze en in open dialoog met de huisartsen:


Domus Medica vzw behartigt de belangen van de huisartsen en de huisartsenkringen in Brussel en Vlaanderen op wetenschappelijk, maatschappelijk en syndicaal vlak via democratische besluitvorming en wetenschappelijke onderbouw en bevordert de ontwikkeling en realisatie van een goede patiëntgerichte gezondheidszorg en zorgbeleid.

Domus Medica ontstond in 2006 uit een samengaan van de Wetenschappelijke Vereniging van Vlaamse Huisartsen (WVVH), de Unie van Huisartsenkringen (UHAK) en het Vlaams Huisartsen NavormingsInstituut (VHNI).



</doc>
<doc id="1205700" url="https://nl.wikipedia.org/wiki?curid=1205700" title="Polybus">
Polybus

De naam Polybus komt in de Griekse mythologie enkele malen voor, en was ook de naam van een Grieks arts. De naam bestaat uit twee delen: "poly-" (Oudgrieks ), "veel" en "-bus" (Oudgrieks ) "koe, rund". De naam Polybus betekent dus: "hij die vele runderen bezit".

"Polybus" was in de Griekse mythologie een Trojaanse strijder die vocht in het beleg bij Troje. Hij was de zoon van Antenor bij Theano. Hij werd gedood door Neoptolemos, de zoon van Achilles en Deidameia. Polybus, of in het oorspronkelijke oud-Grieks Polubos (), wordt slechts eenmaal vermeld in de Ilias, namelijk in boek elf (boek λ), waarin vele Trojanen zich verzamelen rond de drie aanwezige zonen van Antenor, namelijk Polybos, Agenor en Acamas.

Polybus (koning van Korinthe)

"Polybus" was ook een vrijer van Penelope. Hij was de vader van Eurymachos, een van de 'leiders' van de vrijers. Polybus behoorde tot de laatste zes vrijers die in leven waren en werd omschreven als schrander. Hij werd gedood door de zwijnenhoeder Eumaios.

"Polybus" (rond 400 v.C.) was in de Oud-Griekse historie een arts, schrijver van de eerste verhandeling waarin de theorie naar voren werd gebracht van de humores (de vier lichaamsvochten bloed, slijm, gele en zwarte gal). Volgens Galenus studeerde hij bij Hippocrates en was diens schoonzoon.


</doc>
<doc id="1206027" url="https://nl.wikipedia.org/wiki?curid=1206027" title="Biosafety level">
Biosafety level

De term biosafety level (afgekort tot BSL) wordt gebruikt om het niveau van voorzorgsmaatregelen te specificeren in ruimtes waar gewerkt wordt met biologische stoffen. In de Verenigde Staten heeft het CDC de niveaus gespecificeerd. In de EU zijn dezelfde niveaus gespecificeerd in een richtlijn.

Hier mag gewerkt worden met alle micro-organismen (virussen, schimmels, bacteriën, etc.) die normaal geen ziekte bij de mens veroorzaken. Er zijn geen speciale veiligheidsmaatregelen nodig anders dan een goed geoutilleerd microbiologisch laboratorium. Gewone laboratoriumhygiëne is voldoende. Alle afval wordt ontsmet.

Hier mag gewerkt worden met organismen die ziekten veroorzaken die zich niet makkelijk onder de bevolking verspreiden en waartegen effectieve geneesmiddelen of vaccins bestaan. Voorbeelden zijn kinkhoest, difterie, mazelen en meningokokken. Het lab is echter alleen toegankelijk voor mensen die er werken en de procedures kennen. Deuren zijn altijd gesloten tijdens het werk en ramen kunnen niet open. De hele ruimte is ingericht om efficiënt schoon te maken en te desinfecteren. Alle afval wordt ontsmet.

Hier wordt gewerkt met veroorzakers van zeer ernstige ziekten die zich mogelijk verspreiden onder de bevolking, maar waartegen wel medicijnen of vaccinaties beschikbaar zijn. Denk aan polio, tuberculose en tyfus.
De luchtdruk in deze ruimten is lager dan die van de omgeving, zodat de lucht altijd ‘naar binnen’ stroomt. Men mag het lab alleen binnengaan via een sluis en gekleed in een jas met achtersluiting. Er wordt gewerkt in een biologische veiligheidswerkbank of in een glovebox. Materialen mogen pas naar buiten als ze dubbel verpakt zijn en aan de buitenkant ontsmet. Mogelijk besmet afval wordt eerst ontsmet voordat het wordt afgevoerd.

De organismen waarmee hier wordt gewerkt, zijn besmettelijk en dodelijk en er zijn geen medicijnen of vaccins tegen (bijvoorbeeld het Ebolavirus). Een uitzondering op die regel is het pokkenvirus; ondanks het feit dat er een vaccin tegen bestaat wordt er toch in een BSL 4 laboratorium gewerkt.
Om iedere mogelijkheid op ontsnappen van het organisme te voorkomen, is het lab een hermetisch gesloten ‘doos’ van roestvast staalplaat. De wanden, het plafond en de vloer worden aan elkaar gelast. Het werk vindt plaats in veiligheidskabinetten of isolatoren en de mensen die er gaan werken dragen overdrukpakken die bij vertrek uit de ruimte in een decontaminatiedouche worden ontsmet.


</doc>
<doc id="1206245" url="https://nl.wikipedia.org/wiki?curid=1206245" title="Biobrandstof uit algen">
Biobrandstof uit algen

Biobrandstof uit algen (soms ook wel algendiesel genoemd) is een vorm van biobrandstof die uit gekweekte algen gewonnen wordt. Biobrandstof uit algen wordt vaak beschouwd als de derde generatie biobrandstof.

Wereldwijd worden verschillende soorten algen gekweekt; meestal voor de levensmiddelenindustrie of verwerking in cosmetica. Deze kweek van algen wordt algencultuur genoemd. Voor het gebruik als biobrandstof zijn met name de eencellige algen (microalgen) interessant; de meeste microalgen hebben een grootte van 3 tot 50 µm. Macroalgen zijn minder geschikt.

Microalgen groeien relatief snel en algen verdubbelen zich tussen de 1 x per week tot 4 x per dag. De kweek van algen is zeer intensief en op een relatief kleine oppervlakte kan een hoge opbrengst gerealiseerd worden. Er zijn twee gangbare manieren voor het kweken van algen: in open systemen of in gesloten, doorzichtige buizensystemen. Beide manieren hebben voor- en nadelen.

In de industrie worden tientallen soorten algen gebruikt voor het maken van biobrandstoffen. Enkele geschikte algensoorten voor het maken van biobrandstof zijn bijvoorbeeld Chlorella, Botryococcus, Gracilaria en Sargassum.

Veel van deze soorten worden al gekweekt voor gebruik in de cosmetica-industrie, als diervoeder en voor de winning van omega 3-vetzuren.

Uit de algen worden lipiden gewonnen, die als grondstof gebruikt worden voor de productie van biodiesel. Algen met een hoge concentratie lipiden zijn de meest geschikte algen voor biobrandstofproductie.
Een efficiënte methode voor het extraheren van lipiden uit microalgen en omzetten tot methylesters (biodiesel) is directe transesterificatie.

Een hectare groene algen kan jaarlijks zo'n vijftien tot twintig ton biodiesel produceren. Het Amerikaanse ministerie van energie heeft ingeschat, dat een oppervlakte van zo'n 24.140 km voldoende is om het gebruik van aardolie in de Verenigde Staten te vervangen door biobrandstof uit algen.

Biobrandstof uit algen wordt nog maar op beperkte schaal gebruikt. Er wordt wel veel onderzoek gedaan en geëxperimenteerd met betrekking tot de productie.

Op een boerderij in het Friese dorp Hallum werd in 2007 een demonstratieproject gestart waarbij biodiesel in een gesloten systeem zou worden geproduceerd.
Deze algenboerderij is na enkele jaren experimenteren overgestapt op de productie van algen voor veevoeder omdat zowel de financiële- als de energiebalans van algenkweek ten behoeve van biodiesel niet haalbaar bleek. Algen voor biodiesel kweken is (nog) niet rendabel.

Op 24 mei 2008 kondigde de KLM aan dat zij samen met een bedrijf uit Roosendaal een onderzoeksproject heeft opgezet dat kerosine gaat maken uit algen.

17 juni 2011 is het zogenoemde "AlgaePARC" van de Wageningse universiteit geopend. Op deze onderzoeksfaciliteit wordt de productie van microalgen onderzocht. Uit deze algen kunnen grondstoffen voor biodiesel, veevoer en de chemische industrie gewonnen worden. In het algenpark bestudeert men verschillende productiesystemen voor algen. Hierdoor wordt vergelijking van de productie-, energie-, water- en nutriëntbehoefte mogelijk tussen verschillende systemen. Doel is te komen tot grootschaliger, efficiënter, goedkoper en duurzamer productiesystemen van algen. Om dit te bereiken heeft de universiteit met de participatie van 18 bedrijven dit onderzoeksprogramma opgezet.

Deze vorm van biobrandstof heeft als voordeel dat hij niet concurreert met voedsel of ander gebruik van planten. Alle biobrandstoffen hebben als voordeel ten opzichte van fossiele brandstoffen dat ze netto veel minder CO uitstoot veroorzaken.

Een nadeel van de productie van biobrandstof uit algen is dat het duur is vergeleken met andere energiebronnen. Een ton consumptie-algen kost ongeveer 5000 dollar. Daarnaast is de kweek van algen zeer arbeidsintensief en is veel onderhoud aan de installaties noodzakelijk.

Het gebruik van algendiesel als brandstof leidt net als bij gewone diesel tot uitstoot van stoffen als fijnstof en stikstofoxiden, wat negatieve gevolgen kan hebben voor de menselijke gezondheid (met name kan leiden tot ademhalingsproblemen).



</doc>
<doc id="1206289" url="https://nl.wikipedia.org/wiki?curid=1206289" title="Pieternellagasthuis">
Pieternellagasthuis

Het Pieternellagasthuis is een gasthuis en hofje in de stad Groningen. Het gasthuis is gelegen in de Grote Leliestraat in de Hortusbuurt, een wijk in Groningen waar ook tal van andere gasthuizen zijn gevestigd.

In 1870 besloot Ludewé Vink, weduwe van Antoni Janson, tot stichting van het gasthuis. Dit ter nagedachtenis aan haar overleden drie echtgenoten en twee kinderen, een zoon genaamd Pieter en een dochter genaamd Pieternella. Dit verklaart de naam van het gasthuis. In 1871 kocht Ludewé Vink een terrein aan de Grote Leliestraat met o.a. een huis, een stal en een grote tuin. Twee jaar later liet ze de gebouwen slopen en gaf opdracht tot de bouw van 21 kleine woningen. In 1877 overleed Ludewé Vink, enkele maanden daarna was de stichting van het gasthuis officieel een feit.

De voorwaarden om in het gasthuis te mogen wonen waren vrij streng: men moest een 'voorbeeldige levenswandel' hebben. Dat hield in dat men bijvoorbeeld geen overlast mocht veroorzaken en zich niet mocht vergrijpen aan alcohol. Bovendien kregen schippers voorrang voor een woning in het gasthuis omdat Janson -de laatste echtgenoot van Ludewé Vink- reder was geweest. In de 20e eeuw vervaagden de criteria voor nieuwe bewoners, wel is het zo dat het bestuur van het gasthuis nog steeds beslist over nieuwe bewoners.

In de decennia na de bouw van het gasthuis werd het gasthuis verschillende keren uitgebreid, dit door middel van het aankopen van panden in de directe omgeving (onder meer aan de Havenstraat). Ook werd een pand aan de Noorderhaven aangekocht, waar de zogenaamde voogdenkamer in werd gevestigd. Deze kamer is overigens nog steeds de plek waar het bestuur van het gasthuis vergadert. Eind jaren 60 werden twee van de oudste gedeelten van het gasthuis gesloopt, en enkele andere woningen werden samengevoegd.



</doc>
<doc id="1206831" url="https://nl.wikipedia.org/wiki?curid=1206831" title="American Society of Anesthesiologists">
American Society of Anesthesiologists

De American Society of Anesthesiologists (ASA) is een Amerikaanse vereniging van anesthesiologen waarvan het doel is om de lat van het specialisme anesthesiologie hoger te leggen, en de verzorging van patiënten te verbeteren.

De vereniging werd in 1905 door een groep van negen collega's opgericht als de "Long Island Society of Anesthetists", de naam was gebaseerd op de plek waar deze collega's bijeen kwamen, Long Island College Hospital. In 1935 werd de vereniging bekend als de "American Society of Anesthetists" en verhuisde naar een accommodatie waar ze geen huur hoefden te betalen. De huidige naam kwam in 1945 en in 1947 verhuisde het hoofdkantoor van de vereniging naar Chicago. Later verhuisden ze naar de huidige locatie in Park Ridge, Illinois, hier zijn meerdere kantoren gebouwd in 1960 en 1992. Tegenwoordig heeft het ook een kantoor in Washington D.C., waar het zijn Office of Governmental and Legal Affairs in huisvest.

In 2006 had de vereniging meer dan 40.000 leden en 51 fulltime medewerkers.



</doc>
<doc id="1206875" url="https://nl.wikipedia.org/wiki?curid=1206875" title="Syndroom van Morquio">
Syndroom van Morquio

Het syndroom van Morquio, ook wel het syndroom van Morquio-Brailsford of mucopolysacharidose IV (MPS IV) genoemd, is een zeldzame aangeboren en erfelijke stofwisselingsziekte die valt onder de lysosomale stapelingsziekten. Lysosomale stapelingsziekten zijn (genetische en aangeboren) aandoeningen waarbij er door een verandering in het erfelijk materiaal een stoornis is in de lysosomen. Lysosomen zijn kleine organen (organellen) in een cel, die met behulp van enzymen – enzymen begeleiden chemische reacties – zorgen voor de afbraak en het hergebruik van veel stoffen. Het ontbreken of niet volledig functioneren van een van deze enzymen zorgt ervoor dat (afval)stoffen zich opstapelen in het lysosoom. Deze opeenstapeling is giftig voor de cel en bemoeilijkt daardoor het functioneren van het lysosoom, en uiteindelijk ook van de hele cel. Dit veroorzaakt ten slotte schade in weefsels en organen. Vanwege het ophopen van (afval)stoffen wordt over lysosomale stapelingsziekten gesproken. Sommige complicaties kunnen in de vroege kinderjaren optreden, terwijl andere dit pas veel later of nooit zullen doen.

De naam stamt van de kinderarts L. Morquio uit Montevideo, Uruguay, die in 1929 een gezin beschreef waarin vier kinderen waren aangedaan. Omdat de aandoening in datzelfde jaar ook beschreven werd door de orthopeed J.F. Brailsford in Birmingham, wordt soms ook gesproken van de ziekte van Morquio-Brailsford.

MPS IV wordt veroorzaakt door stapeling van bepaalde suikers, mucopolysachariden. Deze suikers maken normaal deel uit van een beschermingslaag die om cellen heen zit. De stapeling ontstaat door een gebrek aan activiteit van een van twee verschillende enzymen, die elk een ander type MPS IV geven (A en B). Beide worden gekenmerkt door dezelfde symptomen: verschillende afwijkingen aan het skelet, een slecht ontwikkeld gebit, een kleine lichaamslengte, en oogproblemen (glaucoom). De leeftijd waarop deze tot uiting komen ligt tussen de 18 en 24 maanden. De ernst van de symptomen kan van geval tot geval zeer verschillen.

De diagnose wordt gesteld op grond van bovenstaande kenmerken en kan bevestigd worden door middel van een urinetest. Ook is het mogelijk om de aanwezigheid en activiteit van de betrokken enzymen te bepalen in een stukje aangedaan weefsel (biopt).

Voor MPS IV is geen genezing mogelijk. De behandeling richt zich zo veel mogelijk op verlichting van klachten. De aandoening kan zeer wisselend in ernst zijn; ook bij kinderen uit één gezin.

Sinds 2014 is er een weesgeneesmiddel elosulfase alfa op de markt waarmee het syndroom van Morquio behandeld kan worden. De resultaten zijn vooralsnog beperkt (verbetering op de zesminutenlooptest) en de kosten bijzonder hoog.

MPS IV is een zeer zeldzame aandoening. Het voorkomen van MPS IV type A wordt geschat op 1 op 216.000 pasgeborenen. Type B komt nog minder vaak voor.

De overerving van MPS IV verloopt autosomaal recessief.


</doc>
<doc id="1206941" url="https://nl.wikipedia.org/wiki?curid=1206941" title="Ludovicus Nonnius">
Ludovicus Nonnius

Ludovicus Nonnius (Antwerpen, 1553 – aldaar, 1645) is de Latijnse naam van "Luis Nuňez", een Belgische arts van Portugese afkomst die beschouwd wordt als de grondlegger van de medische diëtetiek. Hij was een van de artsen van Peter Paul Rubens, die in 1627 een portret van hem schilderde. Nonnius blonk als humanist in de Renaissance uit in meer dan een discipline en schreef naast geneeskundige, ook aardrijkskundige en historische werken, en boeken over Griekse en Romeinse munten. Zijn meest invloedrijke werk is het vierdelige "Diaeteticon" uit 1627, de eerste systematische studie van voedingsmiddelen vanuit medisch-hygiënische invalshoek.

Ludovicus was de zoon van Alvarez Nuňez die naar Vlaanderen emigreerde in 1550. Hij latiniseerde zijn naam naar Nonnius en startte een medische praktijk in Antwerpen. Alvarez was een van de maranen die in 1532 van keizer Karel V toestemming kregen om in Antwerpen te verblijven. Hoewel het Keizerlijk Edict in 1550 werd ingetrokken interpreteerde Maria van Hongarije, de toenmalige landvoogdes, de maatregel zeer soepel en de Sefardische Joden konden in Antwerpen blijven. Na de Unie van Utrecht vertrokken alsnog vele Joden naar de Noordelijke Nederlanden. Uitsluitend maranen die reeds meer dan zes jaar in Antwerpen verbleven en die beloofden de christelijke leer te volgen mochten blijven.

In die context werd Ludovicus in 1553 in Antwerpen geboren. In 1577 behaalde hij zijn medisch diploma aan de universiteit van Leuven en startte daarna een eigen praktijk in Antwerpen. Ook hij besloot na de scheiding der Nederlanden in Antwerpen te blijven. Tot zijn klantenkring behoorde de schilder Rubens die meermaals bij hem op consultatie kwam, onder meer bij het uitbreken van de pest in Antwerpen in 1625. Nonnius behandelde ook Rubens’ vrouw Isabella Brant, die ondanks zijn zorgen toch in 1626 overleed. In 1620 was hij een der oprichters van het "Collegium Medicum Antverpiense" (tegenwoordig de "Koninklijke Geneeskundige Kring van Antwerpen"), een van de oudste medische beroepsverenigingen ter wereld en de eerste in de Zuidelijke Nederlanden. 

De aanwezigheid in Antwerpen van vele meesterdrukkers, vooral de drukkerij van Plantijn en Moretus, gaf Nonnius ook de ruimte voor publicatie van zijn werken. Hij onderhield ook een briefwisseling met onder anderen Justus Lipsius en de Dordtse arts Jan van Beverwyck. Nonnius woonde met zijn vrouw Francisca Godines in het "Schild van Spanje", een woning in de Lange Gasthuisstraat in Antwerpen. Daar overleed hij in 1645 op 92-jarige leeftijd.

Zoals de generatie geneesheren voor hem die in Antwerpen arriveerde na hun verbanning uit Spanje en Portugal, was Nonnius goed op de hoogte van de Griekse, Romeinse en Arabische geneeskunde en de gebruikelijke aanbevelingen en voorschriften rond gezondheid en voeding. Veel van zijn werken zijn bewaard gebleven. Hij beschreef als eerste die kennis op een systematische wijze, zij het vooral gebaseerd op empirisme, literatuur en “boekenwijsheid”, en niet op eigen onderzoek. 

Het eerste boek "Ichthyophagia" uit 1616 beschrijft 37 soorten vis, waarvan hij de gezondheidsaspecten afweegt. Zijn belangrijkste werk is de "Diaeteticon" uit 1627 in vier delen. Het boek staat vol referenties aan eerdere auteurs en zijn commentaren daarop. Het eerste boek behandelt de basisprincipes van een gezonde voeding, de beschrijving van verschillende soorten brood, van de effecten van verschillende soorten groenten en fruit en van de bewarende eigenschappen van zout. In het tweede boek behandelt Nonnius het eten van vlees, ook varkensvlees dat naar het inzicht van Nonnius wel mag gegeten worden, zij het met mate. In het derde boek behandelt hij het voedsel uit zeeën en rivieren, in feite een herneming van de Ichthyophagia. In het vierde en laatste boek behandelt hij de dranken, waaronder verschillende soorten wijn. 

Nonnius hechtte ook veel belang aan de genezende kracht van mineraalwater. Dat komt onder meer tot uiting in zijn briefwisseling in 1635 met Jan van Beverwijck. Als remedie tegen nierstenen raadt hij het drinken aan van spawater, dat destijds in Antwerpen, maar ook in het Dordrecht van Van Beverwijck ter beschikking was. Het beste was natuurlijk een kuur ter plaatse, maar dat was wegens de oorlogssituatie niet makkelijk uitvoerbaar. Veel van zijn raadgevingen zijn thans achterhaald. Zijn algemene uitgangspunten en zijn benadrukken van het eten van vis en drinken van mineraalwater zijn daarentegen nog steeds actueel.




</doc>
<doc id="1206984" url="https://nl.wikipedia.org/wiki?curid=1206984" title="Giemsa-kleuring">
Giemsa-kleuring

Giemsa-kleuring, vernoemd naar Gustav Giemsa, een vroege malariologist, wordt gebruikt voor de histopathologische diagnose van malaria en andere spirocheten en bloedparasieten die onder de protozoa vallen. Het is een mengsel van methyleenblauw en eosine. Normaal gesproken wordt de kleuringsvloeistof gemaakt door commercieel verkrijgbaar Giemsapoeder op te lossen in water.

De kleuring is specifiek voor de fosfaatgroepen van het DNA en hecht zichzelf aan de gebieden in het DNA waar grote hoeveelheden adenine-thymine-bindingen aanwezig zijn. Giemsakleuring wordt ook gebruikt voor Giemsa banding of simpelweg G-banding, om chromosomen te kleuren en op die manier bijvoorbeeld een karyotype te maken. Op die manier kan Giemsakleuring helpen bij het opsporen van chromosomale afwijkingen zoals translocaties of inversies.

De Giemsakleuring is tevens een differentiële kleuring. Ze kan worden gebruikt om de aanhechting van pathogene bacteriën aan humane cellen te bestuderen. Het toont ook het verschil aan tussen menselijke cellen en bacteriën: deze worden paars respectievelijk roze gekleurd.

Giemsakleuring is een klassieke kleuring van bloed uit perifere bloeduitstrijkjes en beenmergmonsters. Erytrocyten kleuren roze, trombocyten kleuren lichtroze, het cytoplasma van lymfocyten kleurt helder blauw, monocyt cytoplasma kleurt lichtblauw en het nucleaire chromatine van leukocyten kleurt magenta.

De onderstaande procedure is slechts een richtlijn voor optimale kleuring. Afhankelijk van de herkomst van de monsters of de voorkeur van de onderzoeker worden er ook andere tijden en percentages gebruikt.

Een dunne film van het monster wordt op een prepareerglaasje gefixeerd in 96% methanol (of hoger) voor 30 seconden, door het preparaat onder te dompelen in of te bedruppelen met de methanol. Dan wordt het preparaat 20 tot 30 minuten in een 5% Giemsa-oplossing gedompeld (of 5 tot 10 minuten in een 10% oplossing bij een noodgeval) en wordt ten slotte met water afgespoeld en te drogen gelegd.


</doc>
<doc id="1207032" url="https://nl.wikipedia.org/wiki?curid=1207032" title="Guillaume-Benjamin Duchenne">
Guillaume-Benjamin Duchenne

Guillaume Benjamin Amand Duchenne (Boulogne, 17 september 1806 – Parijs, 15 september 1875) was een Frans neuroloog en fotograaf.

Duchenne volgde zijn schoolopleiding in Dowaai en studeerde geneeskunde in Parijs, voordat hij in 1831 naar zijn geboortestad terugkeerde om zijn praktijk uit te oefenen. Hij begon aldaar elektriciteit als vorm van therapie uit te proberen op visserslui, een techniek die hij zijn verdere leven bleef gebruiken en waarmee hij zich de reputatie verwierf als vader van elektrotherapie. In 1842 keerde hij naar Parijs terug, waar hij de rest van zijn leven besteedde aan het verfijnen van klinische toepassingen en onderzoek naar spierziektes. Door middel van elektrische stimulatie wist hij ook bepaalde gelaatsexpressies in zijn proefpersonen op te roepen. Hij ontdekte daarbij dat een uitdrukking van ‘echte’ blijdschap niet alleen afhing van de spieren die de mondhoeken doen bewegen (de musculus zygomaticus major), maar ook van de spieren rondom de ogen (de orbicularis oculi). De spontane glimlach wordt te zijner ere nog steeds Duchenne glimlach genoemd. Hij ontdekte ook de spierziekte die bekendstaat als ziekte van Duchenne.

Duchenne hield zich als arts bezig met onder andere:


Duchenne gebruikte ook de pas ontdekte techniek van fotografie om de elektrisch opgewekte gelaatsuitdrukkingen van zijn proefpersonen vast te leggen, maar kon daarmee niet de actuele spierbewegingen registreren (later elektromyografie genoemd), een feit waarover hij zich beklaagde in zijn artikelen.

De Nederlandse uitvoerende kunstenaar en onderzoeker Arthur Elsenaar gebruikt moderne digitale technieken om op afstand de gelaatsexpressies van levende proefpersonen te manipuleren.



</doc>
<doc id="1207161" url="https://nl.wikipedia.org/wiki?curid=1207161" title="Lanthaan(III)carbonaat">
Lanthaan(III)carbonaat

Lanthaniumcarbonaat is het lanthaanzout van diwaterstofcarbonaat, met als brutoformule La(CO). Het is een wit, hygroscopisch poeder dat met water hydraten vormt.

Lanthaan(III)carbonaat kan bereid worden door lanthaan(III)chloride te laten reageren met natriumcarbonaat of natriumbicarbonaat:

In de geneeskunde wordt lanthaan(III)carbonaat gebruikt omwille van de eigenschap dat het fosfaatbindend is. Het wordt toegediend aan nierdialysepatiënten, om het fosfaatgehalte in het bloed te verlagen. Het middel dat hiervoor op de markt is, heet "Fosrenol" (Shire Pharmaceuticals). Fosrenol-tabletten moeten tijdens of na de maaltijd ingenomen worden. Het lanthaan(III)carbonaat daarin bindt de fosfaten die in de voeding aanwezig zijn in de vorm van lanthaan(III)fosfaat, en verhindert zo dat de fosfaten in het bloed worden opgenomen; ze verlaten het lichaam via de ontlasting. Lanthaan(III)carbonaat blijkt even werkzaam te zijn als calciumhoudende fosfaatbinders.

Bayer Healthcare heeft een soortgelijk middel ontwikkeld als voedingssupplement voor katten, met als merknaam "Lantharenol" (dit is lanthaan(III)carbonaat octahydraat). Hiervoor heeft de Europese Commissie op 22 februari 2008 een vergunning verleend. Het middel is bedoeld om chronisch nierfalen in volwassen katten te voorkomen of te beperken.

Lanthaan(III)carbonaat wordt ook gebruikt voor de bereiding van lanthanium-strontium-manganaat, dat in brandstofcellen toegepast wordt. Daarnaast wordt het aangewend bij het kleuren van glas en als katalysator bij kraakprocessen.



</doc>
<doc id="1207268" url="https://nl.wikipedia.org/wiki?curid=1207268" title="Neuroanatomie">
Neuroanatomie

Neuroanatomie is de tak van de anatomie die zich bezighoudt met de bouw van het zenuwstelsel. Neuroanatomie is onder invloed van ontwikkelingen in de neurowetenschap een apart onderzoeksgebied geworden, vooral omdat de anatomische kennis van het zenuwstelsel steeds ingewikkelder werd. Het benoemen van structuren en gebieden in de hersenen was belangrijk om erachter te komen hoe het brein werkt.

De neuroanatomie benadert de hersenen vanuit verschillende gezichtspunten: vanuit de vergelijkende, ontwikkelingsgerichte, cytoarchitectonische en functionele hoek.


</doc>
<doc id="1207333" url="https://nl.wikipedia.org/wiki?curid=1207333" title="Topiramaat">
Topiramaat

Topiramaat is een geneesmiddel dat wordt toegepast om migraine-aanvallen te helpen voorkomen. Topiramaat wordt doorgaans toegepast als iemand twee of meer migraineaanvallen per maand heeft, en wordt doorgaans voorgeschreven door een huisarts of neuroloog. Daarnaast werkt topiramaat tegen verschillende vormen van epilepsie. Topiramaat wordt als merkgeneesmiddel op de markt gebracht door Janssen-Cilag B.V., onder de merknaam "Topamax®". Er zijn meerdere fabrikanten die het als generiek geneesmiddel onder de stofnaam op de markt brengen.

Topiramaat wordt bij migrainepatiënten voorgeschreven om het aantal migraine aanvallen met gemiddeld 50% te reduceren en tevens de heftigheid daarvan te verminderen. Het is een 2e keus middel in de NHG-standaard Hoofdpijn. Bij epilepsie vermindert topiramaat het aantal epilepsieaanvallen, als er sprake is van partiële aanvallen of van gegeneraliseerde tonisch-clonische aanvallen.

Topiramaat is beschikbaar in tabletvorm (50, 100 en 200 mg) en in sprinklecapsules (15 en 50 mg) die open te breken zijn en met wat voedsel ingenomen kunnen worden. Met topiramaat wordt altijd stapsgewijs opgebouwd vanuit een lage dosering. Voor migraine is de aanbevolen dosering maximaal 100 mg per dag. Bij epilepsie ligt de aanbevolen dosering tussen de 100 en 400 mg per dag.

Topiramaat is een geneesmiddel met potentiële bijwerkingen. Bij snelle dosisverhoging en hoge begindosering kunnen meer bijwerkingen optreden. Bijwerkingen die zeer vaak (in meer dan 10% van de gevallen) voorkomen zijn: duizeligheid, vermoeidheid, slaperigheid, nervositeit, problemen met het geheugen, verwardheid, psychomotorische vertraging, anorexie, ataxie, dubbelzien, moeilijk op woorden kunnen komen. Vaak (in 1 - 10% van de gevallen) komen de bijwerkingen hoofdpijn, misselijkheid, impotentie, botpijn, allergische reactie, gewichtsverlies, anemie, epistaxis, purpura, apathie, asthenie, depressie, euforie, cognitieve problemen, emotionele labiliteit, agitatie, angst, afasie, tremor, coördinatiestoornissen, nystagmus, smaakveranderingen, constipatie, urine-incontinentie en menstruatiestoornissen voor.


</doc>
<doc id="1207480" url="https://nl.wikipedia.org/wiki?curid=1207480" title="Enrico Acerbi">
Enrico Acerbi

Enrico Acerbi (Castano Primo, 25 oktober 1785 - Tremezzina, 5 december 1827) was een Italiaanse arts. Hij wordt beschouwd als een van de voorlopers van de moderne bacteriologie. Hij was een van de eerste die beweerde dat besmetting met microben mogelijk is.


</doc>
<doc id="1207669" url="https://nl.wikipedia.org/wiki?curid=1207669" title="Poikilodermie">
Poikilodermie

Poikilodermie (of poikiloderma) is een toestand van de huid. Als alle kenmerken aanwezig zijn, is er sprake van:
"Poikilo-" is Grieks voor variabel, veelkleurig.

Poikilodermie komt bij een aantal ziektebeelden voor:


</doc>
<doc id="1208137" url="https://nl.wikipedia.org/wiki?curid=1208137" title="Psychasthenie">
Psychasthenie

De term psychasthenie (letterlijk: "zielszwakte") is historisch gezien vooral verbonden van het werk van de Franse psychiater Pierre Janet, die de neurosen in twee soorten indeelde: psychasthenie en hysterie. Volgens Janet was de hysterie in wezen een vernauwing van het bewustzijn, en psychasthenie een stoornis in "fonction du reél" (realiteitszin). Met het laatste bedoelde hij een onvermogen of zwakte in het richten van de aandacht en synthese van de wisselende ervaringen; iets dat in de moderne psychologie wellicht executieve functies wordt genoemd. Carl Jung associeerde later hysterie en psychasthenie met de karaktertrekken extraverte en introverte persoonlijkheid. 
De term psychasthenie werd ook door de Duitse psychiater Karl Jaspers gebruikt. In navolging van Janet omschreef Jaspers psychasthenie als een verzameling van fenomenen onderling verbonden door het theoretisch concept van ‘vermindering van psychische energie’. De psychasthenicus is volgens Jaspers gekenmerkt door een gebrek aan zelfvertrouwen, teruggetrokken gedrag, dwanggedachten, ongegronde angsten, besluiteloosheid en sterkezelfcontrole. Dit gaat samen met dagdromerij en gebrek aan stabiliteit in de persoonlijkheid. Karl Jaspers onderscheidde naast psychasthenie ook de trek neurasthenie. Neurasthenie (letterlijk: 'zenuwzwakte') werd door hem omschreven als extreme prikkelbaarheid, overgevoeligheid voor prikkels en pijn, en een gevoel van chronische vermoeidheid.

De term psychasthenie wordt tegenwoordig niet meer gebruikt in de psychatrische diagnostiek, hoewel hij wél verbonden is met de subschalen van vragenlijsten als de MMPI-I en MMPI-II (subschaal 7). Volgens subschaal 7 komt psychasthenie overeen met de obsessieve-compulsieve stoornis
In de persoonlijkstheorie van Hans Eysenck komt ten slotte de eigenschap psychasthenie overeen met de trek hoog neuroticisme. In combinatie met sterke introversie predisponeert dit tot het dwangmatig (obsessief-compulsief) gedrag, in combinatie met hoge extraversie tot hysterisch gedrag.



</doc>
<doc id="1208174" url="https://nl.wikipedia.org/wiki?curid=1208174" title="Doopsgezind Gasthuis">
Doopsgezind Gasthuis

Het Doopsgezind Gasthuis is een hofje in de stad Groningen. Het gasthuis is gelegen in de Nieuwe Boteringestraat in de Hortusbuurt, een wijk in Groningen waar overigens ook tal van andere gasthuizen zijn gevestigd.

In 1855 wordt de basis gelegd tot stichting van het gasthuis door een schenking van broeder Jacob Dijk, lid van de Doopsgezinde Gemeente. Pas in 1872 wordt het gasthuis feitelijk opgericht, nadat in 1867 al enkele kleine woningen aan de Nieuwe Boteringestraat werden aangekocht.
In 1883 wordt het gasthuis opnieuw uitgebreid met enkele woningen.
In 1877 wordt er overigens elders in de stad een "tweede Doopsgezind Gasthuis" gesticht, echter al in 1897 verhuist dit gasthuis naar nieuwbouw op het terrein aan de Nieuwe Boteringestraat.

In 1924 worden er wederom enkele woningen aan het gasthuis toegevoegd. Na de Tweede Wereldoorlog dreigt het gasthuis te worden gesloopt, om plaats te maken voor nieuwbouw van een modern tehuis. Er wordt echter gekozen voor behoud van het gasthuis en in 1957 worden er aan de naastgelegen Violenstraat weer een aantal woningen toegevoegd. In 1988 wordt begonnen met een vrij grootschalige renovatie en uitbreiding van het gasthuis, die in 1989 wordt voltooid.


</doc>
<doc id="1208272" url="https://nl.wikipedia.org/wiki?curid=1208272" title="Remonstrants Gasthuis">
Remonstrants Gasthuis

Het Remonstrants Gasthuis is een hofje en gasthuis in de stad Groningen.
Het gasthuis is gelegen aan de Noorderbinnensingel in de Hortusbuurt, een wijk in Groningen waar overigens ook tal van andere gasthuizen zijn gevestigd.

Het " 'Gasthuis der Remonstrantse Gemeente te Groningen' " zoals het gasthuis officieel heet, werd in 1890 gesticht. Er was in die tijd behoefte aan eigen sociale voorzieningen voor leden van de Remonstrantse Gemeente. De eerste bouwfase van het gasthuis betrof de bouw van 18 woningen, later kwamen er nog 5 woningen bij op een naastgelegen terrein wat vrijkwam nadat daar in 1904 een molen in vlammen opging. Ook kwam er een toegangspoort.

Tussen 1976 en 1980 zijn alle woningen van het gasthuis gerenoveerd. 
In de jaren 80 ging het gasthuis steeds meer tot de 'normale' sociale woningbouw behoren, en was een woning in het gasthuis niet uitsluitend meer mogelijk voor leden van de Remonstrantse Gemeente.

Het gasthuis heeft een grote binnentuin met een pad met bankjes en vele bomen, struiken, planten en bloemen. Daaronder ook een groot aantal rozen, vandaar dat het Remonstrants Gasthuis in de volksmond vaak ook wel "Rozenhof" wordt genoemd.


</doc>
<doc id="1208585" url="https://nl.wikipedia.org/wiki?curid=1208585" title="Atrioventriculaire knoop">
Atrioventriculaire knoop

De atrioventriculaire knoop (AV-knoop) of nodus atrioventricularis is de plaats in het niet geleidende tussenschot tussen boezems en kamers, tussen de linker- en rechterboezem, waar de elektrische prikkel zoals die door de sinusknoop is geïnitialiseerd doorgeleid wordt naar de kamers. Vanuit de AV-knoop gaat de prikkel eerst door de bundel van His, dan door de linker- en rechter bundeltakken, en vervolgens via het netwerk van de purkinjevezels naar de spiercellen van de hartkamers. 

In de AV-knoop wordt de prikkel opgevangen, en even (±0,04 seconde) vastgehouden. Er treedt dus enige vertraging op voordat de prikkel naar de kamers wordt doorgegeven. Hierdoor wordt bewerkstelligd dat eerst de boezems samentrekken, die zich ledigen in de kamers die even later het bloed de bloedsomloop in stuwen. 

In een elektrocardiogram is het 'vuren' van de AV-knoop te zien als het begin van het QRS-complex, dat echter pas optreedt nadat de prikkel ook het his-purkinjesysteem doorlopen heeft. De activatie van de AV-knoop en het his-purkinjesysteem zelf is in het elektrocardiogram niet zichtbaar.

De AV-knoop werd ontdekt door de Japanse patholoog Sunao Tawara. Hij deed deze ontdekking in Marburg, in het laboratorium van professor Ludwig Aschoff. De atrioventriculaire knoop (AV-knoop) wordt daarom ook wel de "knoop van Aschoff-Tawara" of "aschoff-tawaraknoop" genoemd.


</doc>
<doc id="1208674" url="https://nl.wikipedia.org/wiki?curid=1208674" title="Venlafaxine">
Venlafaxine

Venlafaxine (merknaam Efexor®) is een medicijn in de categorie antidepressiva, met venlafaxinehydrochloride als werkzaam bestanddeel. Als antidepressivum behoort het tot de groep "serotonine-noradrenaline heropnameremmers" (ook wel "Serotonine Noradrenaline Reuptake Inhibitors", SNRI’s). Het bestaat in capsules van 37,5 mg, 75 mg en 150 mg, oraal in te nemen. Voorheen werd Efexor in Nederland zowel als 'gewone' capsules als in een "retard" (langzaam afgevend) versie afgegeven. Tegenwoordig wordt enkel de "retard" vorm gebruikt.

Venlafaxine wordt gebruikt bij

Venlafaxine is niet zonder bijwerkingen. Veel gehoord zijn duizeligheid, misselijkheid en gewichtstoename. Met name in de opstartperiode. Bij langdurig gebruik van Venlafaxine (3 maanden of langer) kan bij een aantal patiënten het cholesterolgehalte in het bloed omhoog gaan. Bij gelijktijdig gebruik met andere (genees)middelen kan er wisselwerking voorkomen (bijvoorbeeld in combinatie met cimetidine, haloperidol, clozapine en warfarine).

Het middel Venlafaxine wordt ook regelmatig voorgeschreven aan mensen met neuropathische pijn. Bij sommigen van hen slaat dat aan, hoewel er geen garantie op succes is, vanwege onder meer het moeilijke diagnosticeren van een dergelijke aandoening.
Het voorschrijven van venlafaxine (Efexor®) alsmede mirtazapine (merkloos, Remeron®) aan kinderen en adolescenten met een depressie wordt ontraden vanwege het ontbreken van aangetoonde werkzaamheid. Daar komt bij dat venlafaxine het risico op suïcidale gedachten en handelingen verhoogt.

"Venlafaxine" valt onder de groep medicijnen met een zogenaamde 'gele sticker'. Dit houdt in het geval van "Venlafaxine" in dat gebruik gelijktijdig met alcohol een versterkende werking heeft op de vermindering van reactievermogen die alcohol teweegbrengt.


</doc>
<doc id="1208772" url="https://nl.wikipedia.org/wiki?curid=1208772" title="Maya-blauw">
Maya-blauw

Maya-blauw werd in 1843 op Meso-Amerikaanse fresco's ontdekt en in 1931 als een synthetische kleurstof herkend. De kleurstof is buitengewoon goed bestand tegen vocht en hitte.

De kleurstof werd tussen 300 en 1500 gebruikt voor siervoorwerpen en wandversieringen. Men versierde ook mensenoffers met deze kleur, die in verband met de regengod Chaac werd gebracht. Blauw was de kleur die stond voor de helende werking van water. Het gebruik van deze blauwe kleur betrok Chaac bij de offerplechtigheden.

De kleurstof bestaat uit indigo en polygorskiet, een kleisoort. In een cenote, de Heilige Cenote, een rond gat in de aarde, in feite een karstverschijnsel, dat vol water staat, bevindt zich een vijf meter dikke laag maya-blauw slib. De afzetting is het resultaat van het offeren van miljoenen blauwgeverfde houten voorwerpen en tal van met blauwe verf bestreken mensenoffers.



</doc>
<doc id="1208981" url="https://nl.wikipedia.org/wiki?curid=1208981" title="Sclareol">
Sclareol

Sclareol is een bicyclisch diterpeen, dat voorkomt in de plant scharlei ("Salvia sclarea"). Het wordt uit deze planten gewonnen door extractie met koolwaterstoffen. Het is een amberkleurige vaste stof, met een zoete, balsemachtige geur, die vrijwel onoplosbaar is in water.

Sclareol wordt gebruikt als aromastof in cosmetische producten en parfums en als smaakstof in voedingswaren. Uit sclareol kunnen ook andere soortgelijke stoffen bereid worden, zoals sclareolide.

Sclareol blijkt ook in staat te zijn om menselijke leukemische cellen te doden (door apoptose).



</doc>
<doc id="1209100" url="https://nl.wikipedia.org/wiki?curid=1209100" title="Galantamine">
Galantamine

Galantamine is een alkaloïde dat onder meer voorkomt in het gewoon sneeuwklokje ("Galanthus nivalis"). Het wordt gebruikt als een geneesmiddel voor de behandeling van de lichte tot matig ernstige stadia van de ziekte van Alzheimer; fasen die doorgaans drie tot zes jaar na de diagnose aanbreken. In deze periode speelt dit geneesmiddel een waardevolle rol in de behandeling. Galantamine wordt op de markt gebracht door Janssen-Cilag B.V., onder de merknaam "Reminyl".

Galantamine zorgt voor een stabilisering van de cognitieve functies. Dat betekent dat patiënten die goed reageren op galantamine, minder snel achteruitgaan in cognitie - zoals het geheugen - dan zonder medicatie het geval zou zijn.

Galantamine is beschikbaar als capsule die eenmaal daags dient te worden ingenomen. De dosering wordt geleidelijk opgevoerd van 8 mg per dag naar maximaal 24 mg per dag.

De meest voorkomende bijwerkingen zijn misselijkheid en braken.

Op 13 oktober waarschuwde het College ter Beoordeling van Geneesmiddelen(CBG) dat bij gebruik van Reminyl ernstige huidreacties kunnen optreden; het syndroom van Stevens-Johnson en acuut gegeneraliseerd pustuleus exantheem. Het CBG adviseert om het gebruik van dit geneesmiddel te stoppen zodra deze huidreacties optreden.


</doc>
<doc id="1209133" url="https://nl.wikipedia.org/wiki?curid=1209133" title="Wisselwerking (medicijnen)">
Wisselwerking (medicijnen)

Met wisselwerking wordt in het geval van medicatie bedoeld dat stoffen uit verschillende soorten medicijnen op elkaar reageren. Dat heet ook wel een "geneesmiddel-interactie" of een "farmacologische interactie". Het gevolg kan zijn dat de werking van één of meerdere medicijnsoorten daardoor verstoord raakt, maar ook dat de middelen elkaars werking positief beïnvloeden. In het negatieve geval zijn zowel het ontnemen van de functie van een geneesmiddel, het verminderen van de functie, als gevaarlijke combinaties mogelijk. Daarom mogen sommige soorten medicijnen niet samen gebruikt worden. "Wisselwerking" kan ook voorkomen bij medicijngebruik in combinatie met alcohol, melk, grapefruitsap en drugs.

Een goede apotheek houdt doorgaans in de gaten of een patiënt/medicijngebruiker risico loopt op wisselwerking van verschillende medicijnen. Het blijft niettemin belangrijk dat een gebruiker zelf ook alert blijft. Zowel bij gebruik (middels de bijsluiter) als al tijdens het consult met de arts.

Wisselwerking komt bij het grootste gedeelte van medicijncombinaties niet voor.

Er zijn talloze vormen van ernstige en minder ernstige combinaties van medicijnen die een vorm van wisselwerking in de hand werken. Enkele van de bekendere combinaties zijn:


</doc>
<doc id="1209940" url="https://nl.wikipedia.org/wiki?curid=1209940" title="Gelaatsspieren">
Gelaatsspieren

De gelaatsspieren zijn een groep van dwarsgestreepte spieren die onder andere de gelaatsexpressies controleren. Deze spieren worden soms ook mimische spieren genoemd.

De gelaatsspieren liggen net onder de huid en worden onder andere geïnnerveerd door de motorische vezels van de nervus facialis, ook aangezichtszenuw of hersenzenuw VII genoemd. Bij beschadiging van deze zenuw treedt er een slappe verlamming op van alle spieren van de betreffende gelaatshelft, waarbij de mondhoek naar beneden hangt en het oog niet meer kan worden gesloten. De gelaatsspieren ontspringen op het bot, en monden uit op de gezichtshuid. Daarentegen worden de nabijgelegen kauwspieren geïnnerveerd door de nervus mandibularis, een zijtak van de nervus trigeminus of hersenzenuw V. De dwarsgestreepte musculatuur van het gelaat is in tegenstelling tot de echte dwarsgestreepte musculatuur niet volledig aan de wil onderworpen. Dit komt doordat nervus facialis oorspronkelijk deel uitmaakte van de visceromotorische zenuwen (zenuwen die behoren tot het het autonome zenuwstelsel).

De gelaatsspieren omvatten:




</doc>
<doc id="1209981" url="https://nl.wikipedia.org/wiki?curid=1209981" title="Folia Pharmaceutica">
Folia Pharmaceutica

Folia Pharmaceutica ("Farmaceutisch Blad") is een van de oudste studentenbladen van Nederland en het oudste landelijk verspreide studentenblad.

Het blad werd opgericht in 1910 onder de titel "Ons Orgaan". Later werd de titel echter veranderd in "Folia Pharmaceutica". Dit gebeurde vanaf de 25ste jaargang in 1933. De "Folia Pharmaceutica" is het officiële orgaan van de Koninklijke Nederlandse Pharmaceutische Studenten Vereniging (K.N.P.S.V., voorheen A.N.P.S.V.).

"Ons Orgaan" werd opgericht op initiatief van J.A. Koning van de Groningse Farmaceutische Studenten Vereniging Pharmaciae Sacrum. Een citaat uit een brief gericht aan de ANPSV: ""Zou het niet mogelijk zijn, dat door de ANPSV een orgaan werd uitgegeven, dat door alle leden gelezen kan worden? De kennismaking en de band tusschen de pharmaceutische studenten zou o.i. daardoor zeer bevorderd worden"".

In de oorlogsjaren, tussen 1942 en 1946, kon de "Folia" niet verschijnen, vanwege een verbod op publicatie en papierschaarste.

De "Folia Pharmaceutica" heeft een oplage van 2500 exemplaren en verschijnt 5 keer per jaar. De commissie ter redactie van de "Folia Pharmaceutica" is belast met de taak om dit verenigingsblad te maken. Elk nummer heeft een bepaald wetenschappelijk thema, waaraan schrijvers een aantal artikelen wijden. Naast het wetenschappelijk gedeelte worden ook alle activiteiten van de K.N.P.S.V. aangekondigd en achteraf wordt een verslag van de desbetreffende activiteit geplaatst. Sinds Juli 2010 heeft de "Folia Pharmaceutica" meer aandacht voor farmacie op internationaal gebied. Zo zijn er regelmatig buitenlandse studenten die een artikel schrijven over farmacie in hun land van herkomst, ook Nederlandse studenten die een deel van hun opleiding in het buitenland volgen schrijven geregeld een artikel.
Sinds het collegejaar 2013-2014 verschijnt de "Folia Pharmaceutica" grotendeels digitaal. Speciale edities zullen nog enkele jaren op papier worden uitgebracht.



</doc>
<doc id="1210140" url="https://nl.wikipedia.org/wiki?curid=1210140" title="Everolimus">
Everolimus

Everolimus (merknaam: "Certican" of "Afinitor" (Novartis)) is een immunosuppressief geneesmiddel. Het wordt als oraal geneesmiddel gebruikt om orgaanafstoting te voorkomen bij volwassen patiënten na een hart- of niertransplantatie. Voor deze indicatie zijn er (disper)tabletten van 0,25 en 0,75 mg in de handel onder de naam Certican. 

De werking van everolimus is vergelijkbaar met die van sirolimus, waarvan het afgeleid is. Deze geneesmiddelen zijn zogenaamde mTOR-inhibitoren: ze remmen het kinase mTOR ("mammalian target of rapamycin"), en blokkeren zo de activatie van T-cellen. Sirolimus en everolimus zijn onderling vervangbaar, met dit verschil dat sirolimus enkel voor toepassing bij niertransplantaties is geregistreerd. Everolimus is een nieuwer geneesmiddel dan sirolimus. Als proteinekinaseremmer zijn er tabletten van 5 en 10 mg in de handel onder de merknaam Afinitor en van 2,5 mg en 5 mg onder de naam Votubia. 

Everolimus en andere mTOR-inhibitoren worden ook onderzocht naar hun potenties voor de behandeling van bepaalde kankers en tumoren. In 2007 heeft het Europees Geneesmiddelenbureau EMA aan everolimus de status van "weesgeneesmiddel" toegekend voor de behandeling van gastro-entero-pancreatische neuro-endocriene tumoren (GEP-NETs) en van niercelcarcinoom. Het is als Afinitor goedgekeurd in de EU voor gevorderd niercel carcinoom (Advanced Renal Cell carcinoma (RCC)) wanneer eerdere VEGF-targeted therapie niet heeft geholpen.

In Nederland wordt het middel ook toegepast en per 1-1-2013 vergoed bij uitgezaaide borstkanker. Toegevoegd aan exemestane kan chemotherapie zo gemiddeld 11 maanden worden uitgesteld. 

Everolimus is zowel een substraat voor CYP3A4 en voor P-glycoproteïne (Pgp) én remt zelf presystemisch CYP3A4 en Pgp. Het dient daarom onder streng toezicht te worden toegediend wegens het grote scala aan interacties met geneemiddelen en voedingsstoffen zoals grapefruitsap.



</doc>
<doc id="1210329" url="https://nl.wikipedia.org/wiki?curid=1210329" title="Biperideen">
Biperideen

Biperideen is een antiparkinsonmiddel behorend tot de groep parasympathicolytica. De originele merknaam van dit geneesmiddel is Akineton®. Het vermindert spierstijfheid, akinesie en in geringere mate tremor. Het wordt ook per injectie toegediend als er na een dosis antipsychotica ernstige spierkrampen optreden. De bolis is 5mg/ml (ampul). Dit is dan een zeer snelle manier om de werkende stof te situeren. Er is slechts een farmaceutische fabrikant die het middel maakt en die bevindt zich in Italië. Deze fabrikant is plots gestopt en het wordt nu in Zwitserland gemaakt. Dit heeft geen invloed op de leverbaarheid. Het is een UR-geneesmiddel, dus alleen op recept verkrijgbaar.

Bij parkinson is er sprake van een tekort aan dopamine in de basale ganglia. Het gevolg hiervan in een verhoogde concentratie acetylcholine, wat kan leiden tot bepaalde motorische symptomen van parkinson, onder andere tremor in rust en een voorovergebogen loopgang . Door een anticholinerge werking van Biperideen kan dit leiden tot vermindering van de symptomen bij parkinson. Het werkt in op de motorische eindplaat van de spier en op de dendrieten van de neuronen zodat de spier minder prikkels ontvangt.

Biperideen vermindert tremor, overmatig zweten en motorische onrust zoals met de benen wiegen en spiertrekkingen. Als medicatie tegen de verschijnselen van de ziekte van Parkinson is er nog maar weinig plaats voor Biperideen omdat er inmiddels beter werkende middelen zijn. Het wordt nog wel voorgeschreven in combinatie met antipsychotica om de bijwerkingen daarvan te verlichten.
Antipsychotica hebben de eigenschap dat het de aanmaak en afgifte van dopamine verlaagt. Biperideen herstelt dit. Door een verlaagde dopamine-afgifte wordt acetylcholine gemaakt wat werkt op de spieren. Het is een boodschapperstof welke communiceert tussen spier en zenuw. Vandaar dat het vaak wordt gegeven met antipsychotica.

Een behandeling met het middel mag niet plotseling worden afgebroken. Het moet geleidelijk worden afgebouwd, omdat anders het risico van ernstige akinesie, agitatie en/of verwardheid bestaat. Ouderen zijn hiervoor extra gevoelig.

Tardieve dyskinesie kan door Biperideen worden uitgelokt of verergerd. De werking van het middel wordt soms als prettig ervaren omdat het een lichte mate van euforie teweeg kan brengen. Misbruik is niet geheel onbekend. De maximale dosering is 16 mg per dag verdeeld over 4 doseringen van 4 mg. Een dosering van 4 mg per inname kan al leiden tot sterke bijwerkingen zoals een droge mond en wanneer ingenomen op een lege maag tot euforie, slecht scherp kunnen stellen van dichtbij van de ogen en moeheid. De therapeutische dosis is zeer variabel, maar in combinatie met een antipsychoticum is dat meestal 2 maal daags 2 mg. Bij een hogere dosis ( 4 mg of meer ) treedt gemakkelijk rusteloosheid, agitatie, angst, misselijkheid, verwardheid of euforie op. In zeldzame gevallen zijn ook hallucinaties beschreven. Nervositeit, hoofdpijn, slapeloosheid en geheugenstoornissen zijn mogelijk. Biperideen-gebruik geeft vaak een droge mond en daardoor kan sneller tandcariës ontstaan. Overdosering zal in het uiterste geval leiden tot ademstilstand.

Biperideen heeft een biologische beschikbaarheid van 33% door het first-pass-effect. De maximale plasmaconcentratie wordt na 1-1,5 uur bereikt. Het verdelingsvolume is 24 l/kg lichaamsgewicht. Plasma-eiwitbinding: 93-94%.

Biperideen werd gesynthetiseerd door de Duitse scheikundige W. Klavehn van Knoll AG uit Duitsland. In maart 1953 werd patent op het geneesmiddel verkregen.


</doc>
<doc id="1210806" url="https://nl.wikipedia.org/wiki?curid=1210806" title="Cutis marmorata teleangiectatica congenita">
Cutis marmorata teleangiectatica congenita

Cutis marmorata teleangiectatica congenita (CMTC) is een zeldzame aangeboren huidafwijking die zichtbaar is als een netvormig patroon van rode vlekken op de huid. Het wordt ook wel het syndroom van Van Lohuizen genoemd naar de Nederlandse arts die het syndroom voor het eerst beschreef.

Cutis marmorata (letterlijk: gemarmerde huid) is een patroon van netvormige rode vlekken op de huid, wat normaal bij baby's gezien kan worden, vooral bij koude. Bij CMTC is dit op een deel van de huid aanwezig - meestal niet symmetrisch - en blijft het ook bij een warme huid zichtbaar.

Bij CMTC kunnen voorkomen:

Een aparte (ernstiger) subklasse wordt gevormd door patiënten met CMTC en een groot hoofd (macrocefalie; OMIM 602501). De macrocefalie wordt soms door een hydrocefalie (waterhoofd) veroorzaakt. Meestal gaat het gepaard met hypotonie (spierzwakte), ontwikkelingsachterstand, en wijnvlekken in gelaat.




</doc>
<doc id="1210815" url="https://nl.wikipedia.org/wiki?curid=1210815" title="Vilayanur Ramachandran">
Vilayanur Ramachandran

Vilayanur Ramachandran (Tamil Nadu, 1951) is een uit India afkomstige Amerikaanse neuroloog gespecialiseerd in gedragsneurologie en mentale handicaps. Door zijn werk met mensen die hersenschade hebben opgelopen door een ongeluk of een herseninfarct, onderzoekt hij waar en hoe specifieke functies in de hersenen tot stand komen.

Ramachandran staat aan het hoofd van het Center for Brain and Cognition op de University of California (San Diego), waar hij hoogleraar op de psychologie-afdeling en van neurowetenschappen is. Daarnaast is hij "adjunct-professor" biologie op het Salk Institute for Biological Studies.

In 2007 hield Ramachandran een presentatie voor het grote publiek op de jaarlijkse wetenschappelijke bijeenkomst TED, genaamd " A journey to the center of your mind". Daarin trekt hij een dikke twintig minuten uit om globaal te laten zien hoe bepaalde soorten hersenschade interne structuren in de hersenen - en de daarbij behorende functies - observeerbaar maken. Voorbeelden die hij onder meer gebruikt zijn fantoompijn, en het syndroom van Capgras.

Ramachandran is auteur en co-auteur van tal van boeken en publicaties op het gebied van neurologie en aanverwante wetenschappen. Van zijn hand zijn verschenen:

In 2005 kreeg Ramachandran de Henry Dale Medal en werd hij gekozen voor een zogenaamd eervol levenslang "Fellowship" aan de Royal Institution of Great Britain. Ook kreeg hij "Fellowships" aan het "All Souls College" (Oxford) en aan Stanford University. Verder was er de Presidential Lecture Award van de American Academy of Neurology, twee eredoctoraten, de Ramon Y Cajal Award van de International Neuropsychiatry Society en de Ariëns Kappers Medal van de Koninklijke Nederlandse Akademie van Wetenschappen (KNAW).


</doc>
<doc id="1210824" url="https://nl.wikipedia.org/wiki?curid=1210824" title="Musculus pterygoideus medialis">
Musculus pterygoideus medialis

De musculus pterygoideus medialis is één van de vier kauwspieren. Als functie heeft de musculus pterygoidicus medialis, net als de musculus masseter en de musculus temporalis, het sluiten van het kaakgewricht, articulus temporomandibularis. De vierde kauwspier die de kaak opent is de musculus pterygoideus lateralis.

De musuculus pterygoideus medialis bevindt zich aan de mediale zijde van de mandibula, in de fossa infratemporalis. De spier is rechthoekig en multipennaat, wat wil zeggen dat de spiervezels relatief kort zijn, en hecht voor het grootste deel aan via aponeurosen. Het grootste, achterste gedeelte van de spier ontspringt in de fossa pterygoidea, aan de mediale zijde van de lamina lateralis van de processus pterygoides. Een kleiner, meer naar voren gelegen deel hecht aan de processus pyramidalis van het os palatinum en aan het tuber maxillae. 

Vanaf de origo loopt de spier schuin omlaag naar achteren en lateraal, en insereert aan de mediale zijde van de angulus mandibulae, aan de tuberositas pterygoidea. Een gedeelte van de spiervezels hecht niet aan het bot vast maar aan een raphe (bindweefselnaad), waar ook een aantal vezels van de oppervlakkige musculus masseter aan vastzitten. De trekrichting van de musculus pterygoideus medialis komt in zijaanzicht globaal overeen met die van de pars superficialis van de musculus masseter (contralaterale laterodeviatie, elevatie en protrusie). In tegenstelling tot de musculus masseter heeft de musculus pterygoideus medialis een mediaal gerichte krachtcomponent.

De musculus pterygoidicus medialis wordt geïnnerveerd door de nervus pterygoideus en de nervus mandibularis.


</doc>
<doc id="1210890" url="https://nl.wikipedia.org/wiki?curid=1210890" title="Ariëns Kappers Medal">
Ariëns Kappers Medal

De Ariëns Kappers Medal is een medische prijs vernoemd naar de Nederlandse neuroloog Cornelius Ubbo Ariëns Kappers, de eerste directeur van het Nederlands Centraal Instituut voor Hersenonderzoek (thans Nederlands Herseninstituut) in 1908. De bekroning wordt door de Koninklijke Nederlandse Academie van Wetenschappen op voordracht van het NHI uitgereikt aan mensen die een bijzondere bijdrage leveren op het gebied van neurowetenschappen.

De prijs wordt wel eens verward met, maar ís een andere dan de ook naar Ariëns Kappers vernoemde "C.U. Ariëns Kappers Prize". Die gaat naar de schrijver van de beste neurologie-publicatie onder PhD-studenten.



</doc>
<doc id="1211025" url="https://nl.wikipedia.org/wiki?curid=1211025" title="Oorplacode">
Oorplacode

De oorplacode is een verdikking van het ectoderm op een embryo, waaruit het binnenoor ontstaat. 

Het ectoderm stulpt in (een soort endocytose) en vormt een blaasje. Vervolgens verplaatst het blaasje zich naar het rotsbeen, dat eromheen komt te liggen. De oorplacode vormt het vliezig labyrint van het menselijk oor en evenwichtsorgaan, het rotsbeen vormt het benig labyrint.

Bij het ontbreken van een oorschelp, kan door een verschil in aanleg tussen het buitenste en het binnenste gedeelte van het oor, wel een werkend binnenoor aanwezig zijn.


</doc>
<doc id="1211074" url="https://nl.wikipedia.org/wiki?curid=1211074" title="Neusschelp">
Neusschelp

Een neusschelp of concha nasalis is een met slijmvlies beklede botplaat in de menselijke neus.

De menselijke neus bevat drie van zulke botplaten, te weten (van boven naar beneden):

Onder de neusschelpen komen de afvoerkanalen uit van de neusbijholten en de traanbuis.


Boven de bovenste neusschelp bevindt zich een kleine ruimte die recessus sphenoethmoidicus heet. Daarin mondt de wiggenbeensholte uit.
Het slijmvlies op de neusschelpen kan bij verkoudheid zó verdikt raken dat de doorgang naar boven in de neusholte, waar de reukzenuwen zitten, versperd wordt. Neusdruppels laten de neusschelpen slinken. Neuspoliepen ontstaan meestal bij de middelste neusschelp. Chirurgische verkleining van de neusschelpen wordt conchareductie genoemd, en kan empty nose syndrome tot gevolg hebben.


</doc>
<doc id="1211269" url="https://nl.wikipedia.org/wiki?curid=1211269" title="Clobutinol">
Clobutinol

Clobutinol is een hoestmiddel (antitussivum), dat door Boehringer Ingelheim onder de merknaam "Silomat" en door andere farmaceutische bedrijven verkocht werd in verschillende vormen (hoestsiroop, druppels, tabletten, injectieoplossing). Deze middelen zijn begin 2008 echter van de markt genomen in de Europese Unie, omdat het gebruik van clobutinol een verhoogd risico blijkt mee te brengen op hartritmestoornissen, meer bepaald de verlenging van het QT-interval.

Het middel was al sinds 1961 op de markt. Het werd ontwikkeld door het Duitse farmaceutische bedrijf Dr. Karl Thomae GmbH, dat later een onderdeel werd van Boehringer Ingelheim. In 2004 verscheen een artikel waarin clobutinol aan het lange-QT-syndroom werd gelinkt. Dit werd bevestigd door onderzoek van Boehringer Ingelheim in 2007, in het kader van een verlengingsaanvraag voor een clobutinolhoudend middel in Duitsland. Daarop besloot de Duitse bevoegde overheid, om alle toelatingen voor clobutinolhoudende geneesmiddelen in te trekken per 31 augustus 2007. Boehringer Ingelheim trok daarop al haar clobutinolhoudende middelen wereldwijd terug.

Het Europees Geneesmiddelenbureau publiceerde op 18 oktober 2007 een aanbeveling, om hoestmedicijnen met clobutinol van de markt te nemen. De Europese Commissie trof op 10 januari 2008 een besluit dat deze aanbeveling bevestigde. Naast Duitsland waren dergelijke middelen ook in België, Oostenrijk, Tsjechië, Griekenland, Finland en Frankrijk toegelaten.


</doc>
<doc id="1211446" url="https://nl.wikipedia.org/wiki?curid=1211446" title="Androgeenongevoeligheidssyndroom">
Androgeenongevoeligheidssyndroom

Het androgeenongevoeligheidssyndroom, afgekort tot AOS, is een aangeboren afwijking waardoor iemand niet of onvoldoende reageert op mannelijke geslachtshormonen (androgenen). Internationaal aangeduid als een van de XY-Differences of Sex Development (DSD).

Het DNA van mannen en vrouwen verschilt doordat mannen een X- en een Y-chromosoom hebben en vrouwen twee X-chromosomen. Vanaf de achtste week van de zwangerschap gaan embryo's met XY-chromosomen veel androgenen produceren, waardoor ze mannelijke geslachtskenmerken ontwikkelen.
Embryo's met AOS hebben XY-chromosomen en er worden ook testes gevormd, maar reageren niet op de mannelijke geslachtshormonen. Hierdoor ontwikkelen zich vrouwelijke geslachtskenmerken.

Het is een misverstand dat mensen met AOS een beetje man en vrouw zijn. Omdat mensen met AOS niet beïnvloed worden door het mannelijke hormonen, zien ze eruit als vrouw en voelen ze zich ook echt vrouw. Er zijn echter een paar verschillen tussen hun lichaam en dat van de gemiddelde vrouw. De belangrijkste zijn:

AOS ontstaat door veranderingen in het gen "AR", gelegen op het X-chromosoom, in band q11-13. Door deze veranderingen wordt het eiwit waaraan androgenen binden onwerkzaam.
De ziekte erft X-gebonden recessief over. Vrouwen met een afwijkend gen op slechts 1 van beide X-chromosomen zijn drager, en hebben geen symptomen of een klein beetje, zoals minder oksel- en schaamhaar en minder kans op acne tijdens de puberteit. Zij kunnen de aandoening doorgeven.



</doc>
<doc id="1213138" url="https://nl.wikipedia.org/wiki?curid=1213138" title="Kinesiologie">
Kinesiologie

Kinesiologie of bewegingsleer is de wetenschap die zich bezighoudt met de motoriek van het menselijk lichaam.

De kinesiologie baseert zich op onderzoek naar de biomechanica, de anatomie en de fysiologie om de motoriek van het menselijk lichaam te evalueren: hoe het lichaam beweegt, functioneert en presteert, en om bij mensen bij wie beweging, functionering en prestatie haperen deze zo veel mogelijk te herstellen, of te verbeteren voor het dagelijks functioneren zoals in recreatie, voor werk of in sport.

Roger M. Enoka heeft in 1988 de term neuromechanica gelanceerd voor de systematische studie van de interactie tussen enerzijds het centrale zenuwstelsel en anderzijds het musculoskeletale stelsel (pezen, spieren en skelet). De onderliggende gedachte is dat het zenuwstelsel geëvolueerd is in een mechanische context, en dat motoriek aan de basis ligt van de belangrijkste structuren en functies van het zenuwstelsel.

Een kinesioloog kan als adviseur optreden, onderzoek doen of beleid ontwikkelen op het gebied van het menselijk lichamelijk presteren, ergonomie, of anderszins verbeteren van werkomstandigheden. Kennis van de kinesiologie kan worden toegepast in de fitnessindustrie, in ziekenhuizen, of op werkplekken. In de ergonomie wordt kinesiologische kennis gebruikt voor het evalueren en creëren van een betere werkomgeving.

De term "kinesiologie" wordt ook gebruikt in de alternatieve geneeskunde Voor het onderscheid gebruikt men dan de term toegepaste kinesiologie.


</doc>
<doc id="1214777" url="https://nl.wikipedia.org/wiki?curid=1214777" title="Officier van Dienst">
Officier van Dienst

Een Officier van Dienst, afgekort OvD, is een functie binnen de crisisbeheersing. 

Hulpverleningsorganisaties die aan de reguliere incidentbestrijding deelnemen, denk aan politie, brandweer en GHOR, worden doorgaans ter plaatse aangestuurd door de hulpverlener met de hoogste rang. Een bevelvoerder van de brandweer geeft leiding aan de brandweerlieden, een chef van dienst geeft leiding aan de politieagenten, enz... In een enkel geval komt direct een OvD ter plaatse, bijvoorbeeld bij de GHOR indien drie ambulances voor één incident worden ingezet. Een gezamenlijk overleg van deze hulpverleners met de hoogste rang wordt motorkapoverleg genoemd. Deze term is ontstaan doordat het gewoonweg gemakkelijk overleggen is rondom een motorkap (je kunt er bijvoorbeeld ook een plattegrond op kwijt). 

Indien er behoefte is aan een gecoördineerde inzet conform de GRIP-structuur, dan schalen de hulpverleningsorganisaties op. GRIP staat voor "Gecoördineerde Regionale Incidentenbestrijdingsprocedure". Vanaf GRIP fase 1 komt er een zogeheten Commando Plaats Incident (CoPI) ter plaatse. Het CoPI is een overleglocatie waarin de hulpverleningsorganisaties met elkaar kunnen afstemmen hoe men de operationele incidentbestrijding aanpakken. Dit CoPI kan een mobiele overleglocatie zijn (zoals een omgebouwde vrachtauto of een container; meestal geleverd door de brandweer), maar men kan er ook voor kiezen om ergens een pand in de buurt van een incident te betreden voor het overleg. Het gaat erom dat men in relatieve rust kan overleggen. 

Indien opgeschaald is, wordt van iedere betrokken hulpverleningsorganisatie een Officier van Dienst (OvD) gealarmeerd. Deze OvD's voeren het gecoördineerde overleg in het CoPI. Zij zijn vanaf dat moment de hoogst leidinggevenden van de individuele diensten. De voorzitter van het CoPI wordt "leider CoPI" genoemd. Hij/zij zit het overleg voor. Een leider CoPI is tegenwoordig ontkleurd. Dit betekent dat deze van alle hulpverleningsorganisatie afkomstig kan zijn. Vroeger werd een leider CoPI alleen door de brandweer geleverd. Tegenwoordig kan deze functionaris ook door bijvoorbeeld de politie, GHOR, gemeente of divisie havenmeester worden geleverd. De leider CoPI geeft ook ontkleurd leiding. Dit betekent dat hij het overleg niet voorzit vanuit zijn/haar eigen organisatie, maar alle belangen evenredig zal afwegen. 

Alle betrokken hulpverleningsdiensten hebben een Officier van Dienst. Deze worden afgekort met de letter(s) die behoren bij de afzonderlijke diensten. Enkele voorbeelden: politie (OvD-P), brandweer (OvD-B), GHOR (OvD-G), gemeenten (OvD-Bz, Bz staat voor Bevolkingszorg), Waterpartijen (OvD-W), Rijkswaterstaat (OvD-RWS), ProRail (OvD-Rail), enz... 


</doc>
<doc id="1214809" url="https://nl.wikipedia.org/wiki?curid=1214809" title="Musculus zygomaticus major">
Musculus zygomaticus major

De musculus zygomaticus major of grote jukspier is een aangezichtsspier. Het is een spier voor gelaatsexpressies, die de mondhoeken naar boven en naar achter laten bewegen. Net als bij de meeste spieren voor de gelaatsexpressie, wordt de musculus zygomaticus major geïnnerveerd door de nervus facialis. 

De musculus zygomaticus major loopt van buiten op het jukbeen naar de mondhoeken. Hij beweegt de mondhoek naar boven bij een glimlach.

Deze spier vertoont ook activiteit bij de oriëntatiereactie op onverwachte veranderingen in de omgeving, of tijdens het bewust richten van de aandacht op prikkels van buiten.



</doc>
<doc id="1215067" url="https://nl.wikipedia.org/wiki?curid=1215067" title="Natalizumab">
Natalizumab

Natalizumab is een middel voor de behandeling van Multiple sclerose (MS) dat eenmaal per maand via een infuus (intraveneus) wordt toegediend. Natalizumab, een monoklonaal antilichaam, verhindert dat witte bloedcellen vanuit het bloed het centraal zenuwstelsel bereiken en de zenuwcellen en hun uitlopers door ontstekingen worden vernietigd. De schade bij MS-terugvallen, zoals gezien op MRI-scan, wordt immers veroorzaakt door die cellen die de hersenen binnendringen.

Het middel is in 2004 geregistreerd onder de merknaam Tysabri® en de fabrikant is Biogen.

Studies bij patiënten met relapsing-remitting multiple sclerose (een fase van MS waarbij terugvallen worden gevolgd door (een volledig) herstel) tonen aan dat natalizumab het aantal terugvallen (relapsen) vermindert en de mate van invaliditeit vertraagt.

Natalizumab is niet onderzocht in andere vormen van MS, zoals primair progressieve MS (een fase met een snelle, voortgaande verslechtering van MS), in de vroege fase van MS (eenmalig klinisch voorval met een hoog risico op het ontwikkelen van MS) en bij secundair progressieve MS (een fase waarin een geleidelijke, toenemende verslechtering wordt gezien, maar mensen weinig of geen relapsen hebben) en dient bij deze vormen van MS dan ook niet te worden gebruikt.

Natalizumab wordt gereserveerd voor mensen met MS die ondanks een behandeling met eerstelijns therapie (interferonen beta of glatirameer acetaat) veel terugvallen hebben. Daarnaast is het middel bestemd voor mensen met MS met een ernstige relapsing remitting MS waarbij de aanvallen elkaar snel opvolgen, omdat er voor deze categorie patiënten verder weinig andere behandelmogelijkheden zijn.

Door de sterke onderdrukking van het afweersysteem is er een grotere kans op opportunistische infecties, infecties veroorzaakt door bacteriën, virussen en schimmels die alleen bij een verlaagde weerstand tot levensbedreigende infecties kunnen leiden. Een bijwerking is het optreden van progressieve multifocale leukencefalopathie (PML), een potentieel dodelijke hersenziekte door activatie van het JC-virus. Na een sterke toename van het aantal patiënten met PML werd eind 2009 door het Europees Geneesmiddelenbureau (EMA) een onderzoek ingesteld. Het onderzoek bevestigde dat de kans op PML toeneemt naarmate de behandeling langer duurt. Om artsen en patiënten op het verhoogde risico op PML te wijzen, moeten patiënten bij aanvang en na twee jaar behandeling een formulier ondertekenen waaruit blijkt dat zij op de hoogte zijn van het risico op het optreden van PML.

Het totaal aantal bevestigde PML gevallen per maart 2010 bedraagt 42. Hiervan waren 9 gevallen fataal. In Nederland werd in januari 2010 de eerste patiënt met PML gemeld.

Op 16 maart 2016 zond fabrikant Biogen een brief over risicominimalisatie op PML.

Natalizumab (Tysabri) is medio 2006 ook in Nederland geregistreerd, en later in België. Het moet in verband met de hierboven beschreven fatale complicatie echter met grote voorzichtigheid worden gebruikt Terugbetalingsvoorwaarden door ziektekostenverzekeraars e.d. zijn dan ook streng.

Onderzoek naar middelen met gelijke werkingsmechanismen CDP323 is inmiddels gestaakt.


</doc>
<doc id="1215808" url="https://nl.wikipedia.org/wiki?curid=1215808" title="Zeldzame Ziekten Fonds">
Zeldzame Ziekten Fonds

Stichting Zeldzame Ziekten Fonds is een fonds dat tot doel heeft aandacht en geld te werven voor kinderen en volwassenen met een zeldzame ziekte.

In Nederland wordt een ziekte zeldzaam genoemd als een ziekte bij minder dan 1 op de 2000 inwoners voorkomt. Naar schatting (2008) zijn er tussen de 5000 en 8000 verschillende zeldzame ziekten, of aandoeningen. Dat er een groot verschil zit in het geschatte cijfer komt doordat veel ziekten of aandoeningen niet voldoende kunnen of worden gedocumenteerd. Het doel van de stichting is het werven en ter beschikking stellen van fondsen ten behoeve van preventie, diagnose en behandeling van zeldzame ziekten.



</doc>
<doc id="1215836" url="https://nl.wikipedia.org/wiki?curid=1215836" title="Haarspeld">
Haarspeld

Een haarspeld is een hulpmiddel waarmee het haar kan worden opgestoken. Het is doorgaans gemaakt van metaal, waardoor het veerkrachtig is, waardoor een pluk haar er stevig tussen kan worden geklemd. Uit de geschiedenis blijkt dat de oude Egyptenaars en Romeinen al zulke haarspelden gebruikten. 

Een haarspeld hoeft niet altijd vormgegeven te zijn als een speld. Een haarspeld heeft geen scherpe punt, maar bevat meestal een bolletje van bijvoorbeeld hars of kunststof, om de hoofdhuid niet te beschadigen. Een haarspeld kan onopvallend zijn, en alleen dienen om het haar vast te maken. Andere haarspelden hebben een opvallende vormgeving, om juist wel op te vallen. Deze kunnen gezien worden als een haarsieraad. 

Zilver, koper, messing, ivoor, hout en botten zijn gebruikelijk materiaal voor antieke haarspelden.




</doc>
<doc id="1216116" url="https://nl.wikipedia.org/wiki?curid=1216116" title="Salbutamol">
Salbutamol

Salbutamol (albuterol in de Verenigde Staten) is een sympathicomimeticum uit de groep van de "selectieve β-adrenoreceptoragonisten". Het wordt gebruikt als luchtwegverwijder (bronchodilator) bij patiënten met astma of chronische obstructieve longziekte. Het middel stimuleert de β-adrenoreceptoren en bewerkstelligt een ontspanning van het glad spierweefsel in de bronchiën, en heft zo een verkramping in de luchtwegen op.

Salbutamol is sinds 1968 op de markt. Het wordt vooral toegediend via inhalatie als poeder of als aerosol uit een verstuiver of uit een drukgasfles. Het is echter ook verkrijgbaar in drank of tabletten. Salbutamol is een snelwerkend middel, maar de werkingsduur is niet lang: ongeveer vier uur.

Salbutamol heeft weinig bijwerkingen; de meest voorkomende zijn:

Bètablokkers kunnen het effect van salbutamol tegengaan.

Salbutamol staat op de lijst van dopingproducten, omdat gebleken is dat het naast de luchtwegverwijdende functie ook een anabole werking heeft.
Sporters die positief testten op salbutamol zijn onder meer:



</doc>
<doc id="1216147" url="https://nl.wikipedia.org/wiki?curid=1216147" title="Verapamil">
Verapamil

Verapamil (merknaam Isoptin) is een geneesmiddel behorende tot de groep van de fenylalkylamines, een klasse der calciumblokkers. Het wordt toegepast om vaatverwijding te veroorzaken bijvoorbeeld bij hart- en vaatziekten en is ook aanwendbaar bij migraine en clusterhoofdpijn. 

Verapamil wordt met name gebruikt bij een hoge bloeddruk (hypertensie) en heeft een negatief inotroop effect op het hart.

Wegens interacties met heel veel geneesmiddelen via het CYP3A4 en het p-glycoproteïne is het een gevaarlijk en lastig toe te passen geneesmiddel.


</doc>
<doc id="1216400" url="https://nl.wikipedia.org/wiki?curid=1216400" title="Fenofibraat">
Fenofibraat

Fenofibraat is een geneesmiddel voor de behandeling van verhoogde cholesterol- en triglyceridengehalten in het bloed (hypercholesterolemie resp. hypertriglyceridemie). Fenofibraat is de isopropylester van fenofibrinezuur, dat het actieve bestanddeel is van fenofibraat.

Fenofibraat behoort tot de groep van de fibraten. De belangrijkste functie van de fibraten is de verlaging van de triglyceriden. Zij verminderen ook in mindere mate het LDL-cholesterol ("slechte" cholesterol) en verhogen het HDL-cholesterol ("goede" cholesterol). Fibraten zouden aldus het risico op hartziekte verminderen bij mensen met laag HDL-cholesterol of met verhoogde triglyceriden.

Fenofibraat is ontwikkeld door het farmaceutisch bedrijf Fournier Pharma, dat in 2005 werd overgenomen door de Belgische groep Solvay. Het wordt verkocht onder de merknamen "Lipanthyl" (Solvay) en "TriCor" (Abbott Labs in de Verenigde Staten, in samenwerking met Fournier). Er zijn ook generieke geneesmiddelen op basis van fenofibraat op de markt.

Lipanthyl en generieke middelen zijn in België toegelaten. In de Verenigde Staten is TriCor een "blockbuster" geworden op de lucratieve markt van de cholesterolverlagers. Door de overname van Fournier Pharma en TriCor, schatte Solvay dat de omzet van haar farmaceutische divisie met meer dan een derde zou toenemen. Begin maart 2008 spande Solvay nog een geding aan tegen het Israëlische bedrijf Teva Pharmaceuticals, dat een generieke vorm van een bepaalde formulatie van TriCor wilde laten goedkeuren door de FDA (Food and Drug Administration) . Volgens Solvay zou dat een inbreuk betekenen op het octrooirecht.

Andere fibraten zijn: clofibraat, aluminiumclofibraat, bezafibraat, gemfibrozil, simfibraat, ronifibraat, ciprofibraat, etofibraat en clofibride.


</doc>
<doc id="1216429" url="https://nl.wikipedia.org/wiki?curid=1216429" title="Stichting Nederlands Instituut voor Alcoholbeleid STAP">
Stichting Nederlands Instituut voor Alcoholbeleid STAP

Het Nederlands Instituut voor Alcoholbeleid STAP is een onafhankelijk kennisinstituut dat zich inzet voor effectief alcoholbeleid en voor publieke bewustwording van de gezondheidsrisico's van alcohol. De organisatie werd opgericht in 2002 door Wim van Dalen, voormalig beleidsmedewerker voor gezondheidsbevordering en ziektepreventie. De organisatie is in 1994 opgericht onder de naam Stichting Alcoholpreventie, deze naam is later gewijzigd naar Het Nederlands Instituut voor Alcoholbeleid STAP. 

STAP heeft zich als doel gesteld om het publiek te informeren over de risico's van alcoholische dranken, en erop toe te zien dat de alcoholbranche de zelf opgestelde regelgeving nakomt. Daarnaast lobby't de stichting voor strengere regelgeving door de overheid.

De focus ligt voornamelijk bij het terugdringen van alcoholgebruik door jongeren. Uit onderzoek van STAP in 2008, samen met de Universiteit Twente bleek dat het voor jongeren onder de 16 eenvoudig was om aan alcoholhoudende drank te komen. datzelfde jaar deed STAP een oproep aan supermarkten om te stoppen met het verkopen van alcoholhoudende mixdrankjes. Een jaar later ageerde STAP tegen de stuntprijzen van kratten bier in de supermarkt. In 2006 stelde STAP richtlijnen op die door gemeenten kunnen worden gebruikt bij het omgaan met drankketen. Voor het terugdringen van de alcoholconsumptie deed STAP in 2011 een voorstel voor het verlagen van het alcoholpercentage in pils.

STAP wordt niet gefinancierd uit overheidssubsidies, maar met steun van fondsen en door donaties van particulieren.

STIVA heeft soortgelijke doelstellingen, maar is opgezet vanuit de alcoholbranche. Beide organisaties constateren dezelfde problemen, maar hebben een verschillende visie op de oplossing.



</doc>
<doc id="1216609" url="https://nl.wikipedia.org/wiki?curid=1216609" title="Syndroom van Marshall-Smith">
Syndroom van Marshall-Smith

Het syndroom van Marshall-Smith is een uiterst zeldzame aangeboren ziekte, waaraan ongeveer 33 kinderen in de wereld lijden . Drie van hen wonen in Nederland. Kenmerk van de aandoening is een ongebruikelijk snelle botrijping, die vaak al voor de geboorte begint, en een opvallend uiterlijk, breed voorhoofd, smalle kin, bollende ogen, ademhalingsmoeilijkheden, en mentale retardatie. De ademhalingsproblemen zijn vaak de oorzaak van overlijden op de vroege kinderleeftijd.

Het syndroom is voor het eerst beschreven door Richard E. Marshall en David W. Smith in 1971. Niet alle symptomen van de ziekte hoeven per kind overigens aanwezig te zijn.

Op dit moment zijn er wereldwijd 33 kinderen wetenschappelijk beschreven. Engelse artsen doen sinds kort uitgebreid opsporingsonderzoek naar de oorzaak van deze erfelijke afwijking.





Op grond van de klinische kenmerken; een laboratorium- of genetische test is niet beschikbaar.

Klinische tests hebben uitgewezen dat het syndroom van Marshall-Smith op DNA-niveau slechts één mutatie kent en is op die manier te vergelijken met het SOTOS-syndroom. Op RNA niveau worden transcripten echter anders gelezen. Doordat er bij het syndroom van Marshall-Smith het gemuteerde eiwit niet door cel-mechanismen wordt afgebroken, is het syndroom van Marshall=Smith in tegenstelling tot het SOTOS-syndroom een ernstigere ziekte dan eerder gedacht.

Oorzakelijk is er geen behandeling. Alleen symptomatische behandeling is mogelijk. Als de ademhalingsproblemen voortvarend worden aangepakt is overleving na de kinderleeftijd goed mogelijk.


</doc>
<doc id="1217043" url="https://nl.wikipedia.org/wiki?curid=1217043" title="Hypermobiliteitssyndroom">
Hypermobiliteitssyndroom

Het hypermobiliteitssyndroom (HMS) is een erfelijke afwijking van het bindweefsel van de gewrichtsbanden en pezen. Door deze afwijking kunnen de banden en pezen hun steunende functie niet goed vervullen en dit maakt de gewrichten overbeweeglijk (hypermobiel) en instabiel. Hierdoor kunnen er vrij gemakkelijk geheel of gedeeltelijke ontwrichtingen optreden. Om het gebrek aan stabiliteit te compenseren nemen de spieren een gedeelte van de functie van de banden en pezen over. Deze moeten daardoor harder werken, en zullen dus sneller overbelast zijn.

Doordat het hypermobiliteitssyndroom nog een vrij onbekende chronische aandoening is, zijn er nog geen gegevens bekend over het aantal personen dat hier last van heeft. Wel is bekend dat het HMS vaker bij vrouwen voorkomt dan bij mannen en bij Aziaten en Afrikanen meer voorkomt dan bij blanke mensen. Ook over de erfelijkheid is nog weinig te vertellen. Wel is bekend dat de kans dat een kind van een HMS-patiënt de aandoening ook heeft groter is, in sommige families is dit zelfs tot 50% verhoogd.

HMS kan zowel bij kinderen als bij volwassenen ontstaan. Zij kunnen klachten hebben die variëren in duur, van 15 dagen tot 45 jaar. De symptomen van dit syndroom kunnen op elke leeftijd ontstaan, maar zijn bij de meeste mensen voor het 15e levensjaar aanwezig. De aandoeningen verschillen per persoon en lopen zeer sterk uiteen.

Het bevestigen dat iemand HMS heeft is lastig. Voor het stellen van die diagnose zou men afwijkingen moeten zien op bijvoorbeeld röntgenfoto's en uitkomsten van laboratoriumonderzoek en dit is bij mensen met HMS niet te zien.

Er zijn verschillende vormen van hypermobiliteit. Er zijn mensen die een of meer hypermobiele gewrichten hebben, maar hier geen hinder van ondervinden. Indien men er wel last van ondervindt is er sprake van een 'hypermobiliteitssyndroom' (HMS)

De meest voorkomende symptomen bij HMS zijn:

Bij het hypermobiliteitssyndroom krijgt de persoon last van het bewegingsapparaat doordat de banden te soepel zijn. Het begint meestal met vage klachten als spierpijn en pijn in de gewrichten. Daarna ontstaan vaak lage rugklachten. Later kan de persoon ook pijn krijgen met traplopen of andere activiteiten waarbij de knieën en enkels belast worden. Later ontstaan vaak op meer plaatsen klachten. Gewrichten kunnen opzwellen als er vochtophoping is. Ook kan bijvoorbeeld de knieschijf gemakkelijker uit de kom schieten dan bij mensen die niet hypermobiel zijn.

Wanneer de persoon last heeft van te soepele bekkenbanden dan kan dat leiden tot pijnklachten die lijken op bekkeninstabiliteit. Dit zijn onder andere lage rugpijn, pijn in het stuitje en pijn bij het opstaan. Sommige mensen hebben voortdurend klachten omdat de banden overbelast worden, andere hebben af en toe acute, kortdurende klachten.

Jonge kinderen met hypermobiliteit hebben een verhoogde kans op een heupluxatie, dat is wanneer de kop van het dijbeen niet goed in de kom van de heup zit. Hypermobiele kinderen ontwikkelen zich motorisch vaak wat langzamer dan andere kinderen. Ze zijn dan bijvoorbeeld wat later met lopen. Deze motorische achterstand halen zij echter voor hun derde jaar weer in.

Te soepele gewrichten geven over het algemeen geen ernstige problemen. De persoon met te soepele gewrichten kan er wel last van hebben omdat de gewrichten gevoeliger zijn voor overbelasting. Ook is de kans wat groter dat enkels, ellebogen of schouders verstuikt worden tijdens het sporten of bij andere activiteiten waarbij grote bewegingen gemaakt moeten worden. Door hypermobiliteit is ook de kans op een lichte houdingsafwijking in de wervelkolom (scoliose) verhoogd. Is dat het geval dan kan er bijvoorbeeld rug- of nekpijn optreden.

Bij sommige beroepen en hobby's zijn soepele gewrichten juist een voordeel. Dit kan zijn bij beroepen als balletdansen, turnen of zelfs het maken van muziek. In deze beroepen zijn er dan ook relatief veel mensen met hypermobiliteit.

De volgende tests worden gebruikt om hypermobiliteit vast te stellen: 
Indien vijf of meer gewrichten op deze manier kunnen worden overstrekt, dan is er sprake van hypermobiliteit.

Laboratoriumonderzoek en bloedonderzoek leveren geen afwijkende waarden op bij hypermobiliteit. Te soepele banden zijn ook niet op röntgenfoto's te zien. Het hypermobiliteitssyndroom, waarbij de persoon allerlei klachten krijgt door hypermobiliteit, wordt wel verward met bepaalde reumatische aandoeningen. Zo krijgen sommige patiënten de diagnose fibromyalgie terwijl ze eigenlijk hypermobiel zijn. Bij extreme hypermobiliteit zal de arts onderzoeken of er een onderliggende ziekte is die de hypermobiliteit veroorzaakt. Extreme hypermobiliteit is echter zeldzaam.

Wat de beste behandeling is bij hypermobiliteit hangt af van de klachten van de persoon in kwestie. Soms kunnen spieren in het lichaam een deel van het werk van de gewrichtsbanden opvangen en 'ondersteunen'. Een fysiotherapeut kan de hypermobiele persoon oefeningen adviseren om de spieren rondom de gewrichten extra te verstevigen. Ook kunnen bepaalde hulpmiddelen helpen, zoals zooltjes in de schoenen of in bepaalde gevallen een orthese.

Wanneer de persoon ernstige klachten heeft zouden orthesen geschikt kunnen zijn. Dit zijn ondersteunende hulpmiddelen zoals een polsspalk of een halskraag.
Bij sommige knieproblemen kan een podotherapeut een speciaal zooltje maken voor in de schoenen met een eenvoudige hakverhoging.
Als een orthese ook niet helpt tegen de pijnklachten en/of ontwrichtingen, dan is het mogelijk dat er een operatieve behandeling plaats zal vinden. Als het bijv. gaat om een duim die elke keer ontwricht, dan kan ervoor gekozen worden om de pezen die ervoor zorgen dat de duim ontwricht in te korten. Dit wordt operatief gedaan en meestal onder algehele anesthesie.

Er zijn geen medicijnen om hypermobiliteit tegen te gaan. Klachten kunnen wel bestreden worden met bijvoorbeeld eenvoudige pijnstillers zoals paracetamol. Bij ontstoken of gezwollen gewrichten kunnen ontstekingsremmende pijnstillers ook goed helpen tegen dat soort klachten.




</doc>
<doc id="1217253" url="https://nl.wikipedia.org/wiki?curid=1217253" title="Paaien">
Paaien

Paaien is geen biologisch precies omschreven term. Meestal wordt hiermee de eiafzetting en paring bij beenvissen bedoeld. In grote lijnen hebben de grote groepen vissen als de zalmen, de kabeljauwachtige beenvissen en de tarpon- en aalachtigen een vergelijkbaar paaigedrag. Kleinblijvende vissoorten als de stekelbaars hebben vaak een vorm van broedzorg, en daarbij spreken we meestal niet meer van paaien.

De term paaien wordt vooral gebruikt voor het voortplantingsgedrag van beenvissen die op een bepaalde plaats bij elkaar komen om hom en kuit af te scheiden. Zalmen trekken hiervoor duizenden kilometers en zwemmen dan van zee, via rivieren naar de beek van hun geboorte. Daar paaien zij in een kuil met grind. Er zijn meer vissen zoals houtingen, zeeforel, fint, elft en steuren die van zout water naar zoet water trekken om te paaien. Deze vissoorten noemt men anadroom.

Er zijn ook vissoorten die naar zout water trekken om te paaien. Vissoorten die van zoet water naar zout water trekken, noemt men katadroom. Hiervan is de paling het meest beroemde voorbeeld. De paaiplaatsen van de paling liggen vermoedelijk in de Sargassozee. Uit de eieren kruipen larven (leptocephali) die voornamelijk passief door oceaanstromingen weer terug naar Europa gevoerd worden. Aangekomen bij het continentaal plat metamorfoseren de zeer sterk afgeplatte larven tot ronde glasalen, waarvan een groot gedeelte het zoete water intrekt. Als de glasalen zich op de bodem vestigen worden ze ondoorzichtig en krijgen ze hun uiteindelijke kleur. Ook de bot en sommige soorten harders verblijven in zoet water als volwassen vis en trekken naar zout water om te paaien.

Meestal worden minder spectaculaire tochten gemaakt. Echter, paaiplaatsen liggen zelden op de plaatsen waar de volwassen vissen zich het grootste deel van het jaar op houden. Paaiplaatsen moeten relatief veilige plaatsen zijn, waar de bevruchte eieren kunnen uitkomen. Dat kan ondiep water zijn, waar de zon het water makkelijk opwarmt en waar grote predatoren geen toegang hebben. Een vis als de kwabaal paait echter midden in de winter bij 4 °C, omdat het een kabeljauwachtige vis is. In de Lage Landen paait na de kwabaal de snoek en daarna de baars. De meeste andere vissen paaien als het water wat warmer wordt, met name de karperachtigen en de snoekbaars. De snoekbaars en de meerval maken primitieve nesten, die nog enige tijd door het mannetje worden bewaakt.

Stekelbaarsmannetjes bouwen een nest en proberen hierin een vrouwtje te lokken om in dat nest eieren te leggen. Ook het vetje kent broedzorg, maar bouwt geen nest.
Bij muilbroeders vindt de bevruchting wel uitwendig plaats, maar daarna neemt een van de partners de bevruchte eieren in de bek en worden de eitjes en de larven op deze manier beschermd tot ze voor zichzelf kunnen zorgen, zoals bij de kempvissen (familie Osphronemidae) op de afbeelding.

Bij de bekende aquariumvis guppy en bij andere tandkarpers vindt de bevruchting en ontwikkeling inwendig plaats.

Paaiuitslag is een verandering in de opperhuid bij vissen in de paaitijd, speciaal bij mannetjesvissen. De uitslag wordt door geslachtshormonen veroorzaakt en bestaat meestal uit lichte, korrelvormige, vrij harde huiduitstulpingen vaak op de kop van de vis. Bij veel vissoorten wrijven de mannetjes hiermee tegen het lijf van de vrouwtjesvis, die daardoor waarschijnlijk seksueel geprikkeld raakt. Deze huiduitslag is dus geen ziekte, maar verdwijnt na de paaitijd en heeft ook geen negatieve invloed op de kwaliteit van het visvlees.

In de Lage Landen treedt paaiuitslag op bij soorten uit de karperachtigen en de zalmachtigen.

Bij zoutwatervissen die in zeeën en oceanen leven is een vergelijkbaar patroon te zien. De vissen trekken in het paaiseizoen naar bepaalde plaatsen in zee om te paaien. De haring in de Noordzee bestaat uit vier populaties die ieder eigen paaigronden hebben. Zo zijn er:

De eigenschappen van de voortplanting bij de meeste commercieel gevangen vissen is fundamenteel anders dan die van de landdieren. De meeste vissen produceren enorme hoeveelheden nakomelingen (tienduizenden per kg lichaamsgewicht), die vervolgens een fase doormaken van zeer hoge mortaliteit, veroorzaakt door voedselgebrek wanneer de dooierzak is opgebruikt en de vislarven zelf naar voedsel moeten zoeken. Het resultaat is dat het aantal nakomelingen niet zeer sterk afhangt van de grootte van de ouderpopulatie, maar sterk beïnvloed wordt door de beschikbaarheid van geschikt voedsel tijdens de eerste opgroeifase. De voedselbeschikbaarheid hangt sterk af van de grillige interacties van zoöplankton en fytoplankton en de vislarven zelf. Als de vissen een bepaalde grootte hebben bereikt en hun metamorfose hebben voltooid neemt de mortaliteit sterk af tot een betrekkelijk constante waarde. Opvallend is dat veel vissoorten zones in het water opzoeken met betrekkelijk voedselarme zones (zoals de sargassozee bij paling of bovenlopen van rivieren bij zalm of onbereikbare zones zandstranden bij de grunion of op ondergelopen weilanden bij de snoek uitkiezen voor het paaien. Blijkbaar is het negatieve effect van predatie in voedselrijke gebieden nog groter dan de kans op voedselgebrek bij de larven.

Het resultaat van dit proces wordt in de visserijbiologie van de gematigde zones een jaarklasse genoemd. Deze jaarklasses vormen het uitgangspunt van de visserij en de grootte van deze jaarklasses bepaalt hoeveel vis er beschikbaar is voor de visserij. Als er sprake is van rekrutering-overbevissing dan is er een invloed zichtbaar van de grootte van de ouderpopulatie op de grootte van de jaarklasse jonge vis die in dat jaar geboren is. Rekrutering-overbevissing is de meest serieuze vorm van overbevissing omdat het bestand op deze manier snel in een neerwaartse spiraal terechtkomt. Een probleem is dat het moeilijk is aan te tonen, omdat door bovengenoemde redenen de jaarklasses ook door toevalsfactoren zeer laag kunnen uitvallen. Vermoed wordt dat op het ogenblik de paling uitsterft door depensatie, dit houdt in dat het paaiproces wordt verstoord doordat er te weinig ouderdieren zijn voor een succesvolle paai.

Deze vier populaties leven buiten het paaiseizoen door elkaar.

Haaien zijn absoluut niet nauw verwant met beenvissen en de voortplanting is meer eerder vergelijkbaar met die van vogels, reptielen of zoogdieren, wat ook grote gevolgen heeft voor het vermogen van de populatie om zich te herstellen van overbevissing.
Bij haaien vindt inwendige bevruchting plaats. Het mannetje dringt dan bij het vrouwtje binnen met zijn 'claspers' (een orgaan vergelijkbaar met een penis). Ze leggen eieren zoals de hondshaai of ze zijn levendbarend zoals de witte haai


</doc>
<doc id="1217375" url="https://nl.wikipedia.org/wiki?curid=1217375" title="Musculus orbicularis oris">
Musculus orbicularis oris

De musculus orbicularis oris of mondkringspier bestaat uit meerdere lagen van spiervezels die rondom de mondopening liggen en in verschillende richtingen lopen.

De musculus orbicularis oris bestaat uit een pars marginalis (perifeer gedeelte) en een pars labialis (meer centraal gedeelte). De vezels van een aantal spieren rondom de mond zijn verweven met die van de musculus orbicularis oris. Dit zijn deels spiervezels die behoren tot andere gelaatsspieren die in de lippen uitmonden, en deels uit spieren die specifiek bij de lippen horen.
Veruit de belangrijkste spier uit eerste groep is de musculus bucinatorius (de ‘trompetblazer').

De voorste spiervezels van de musculus bucinatorius zijn zodanig verweven met de vezels van musculus orbicularis oris dat zijn bovenste vezels gedeeltelijk naar de onderlip, en zijn onderste vezels gedeeltelijk naar de bovenlip uitstralen. Ter hoogte van de mondhoeken kruisen deze vezels zich en vormen de modiolus die men als een verdikking kan voelen.
De andere mimische spieren die uitstralen in de musculus orbicularis oris zijn:
- in de bovenlip: de musculus levator labii superioris, musculus levator anguli oris, musculus levator labii superioris alaeque nasi, musculi zygomatici major en minor. De laatste twee zitten vast aan het jukbeen.
- in de onderlip: de musculus depressor labii inferioris en musculus depressor anguli oris.
- naar de mondhoek: de musculus risorius en het platysma.

Bij samentrekken van de musculus orbicularis oris worden de lippen bewogen, de neusvleugels, de wangen en de huid van de kin, waarbij de lippen tegen elkaar gedrukt kunnen worden met het sluiten van de mond. 

De musculus orbicularis oris wordt gerekend tot de mimische spieren die de gelaatsexpressies regelen.



</doc>
<doc id="1217398" url="https://nl.wikipedia.org/wiki?curid=1217398" title="Modiolus anguli oris">
Modiolus anguli oris

In de anatomie van het aangezicht is de modiolus anguli oris, een chiasma (kruising) van gelaatsspieren verbonden door spierweefsel, gelegen naast en iets boven de mondhoeken. Deze mimische spieren worden geïnnerveerd door de motorische vezels van de nervus facialis. De bloedvoorziening komt van de arteria facialis.

De volgende spieren zijn met de modiolus anguli oris verbonden: de musculus orbicularis oris, de musculus bucinatorius, de musculus levator anguli oris, de musculus depressor anguli oris, de musculus zygomaticus major, de musculus risorius, delen van het platysma en enkele vezels van de musculus levator labii superioris en musculus depressor labii inferioris. 

De modiolus is verantwoordelijk voor de kuiltjes in de wangen bij sommige individuen, dit is een kenmerk van een van de zeven schoonheden.


</doc>
<doc id="1217555" url="https://nl.wikipedia.org/wiki?curid=1217555" title="Musculus buccinator">
Musculus buccinator

De musculus buccinator of wangspier is een dunne vierkantige spier gelegen in de ruimte tussen bovenkaak (maxilla) en onderkaak (mandibula), aan de kant van de wangen.

De spier ontspringt vanaf de buitenzijde van de bovenkaak en onderkaak, naast de drie achterste kiezen, en vanaf de voorste rand van de rhaphe pterygomandibularis die hem scheidt van de musculus constrictor pharyngis superior. De spiervezels convergeren naar de mondhoeken (de modiolus anguli oris), waar zij elkaar kruisen en de bovenste vezels naar het onderste segment, en de onderste vezels naar het bovenste segment van de musculus orbicularis oris uitstralen. Bovenste en onderste vezels lopen door tot aan de corresponderende onder- en bovenlip.

De spier trekt de mondhoeken naar achter, en maakt de wangen plat. Hij wordt ook gebruikt bij kauwen en blazen. Bij sommige trompettisten is deze spier door veelvuldig spelen uitgerekt, waardoor de wangen extreem uitbollen (zie illustratie).

Motorische innervatie komt van de motorische tak van de nervus facialis, en sensorische innervatie van de radix sensoria nervi trigemini.


</doc>
<doc id="1217860" url="https://nl.wikipedia.org/wiki?curid=1217860" title="Gijsbert van der Sande">
Gijsbert van der Sande

Gijsbertus Adrian Johan van der Sande (Arnhem, 1863 - Soerabaja, 1910) was een Nederlandse legerarts, ridder in de Militaire Willems-Orde vierde klasse, die als onderzoeker deelnam aan de Noord Nieuw-Guinea Expeditie van 1903.

Van der Sande studeerde medicijnen in Amsterdam en werd in 1890 aangesteld als officier van gezondheid bij de gouvernementsmarine.

Na twee dienstjaren in Nederland vertrok Van der Sande naar Nederlands-Indië, waar zijn wetenschappelijke belangstelling werd geprikkeld door de tropische flora en fauna die hem omringde. Hij verzamelde dieren die opgezet of als preparaat op sterk water werden opgestuurd naar het Leidse Rijksmuseum van Natuurlijke Historie, het huidige Naturalis, wat hem in 1895 een 'zilveren medaille wegens verdiensten ten opzichte van 's Rijks verzamelingen van wetenschap en kunst' opleverde.

Van der Sande nam deel aan de Atjeh-oorlog onder generaal Joannes Benedictus van Heutsz (zie hiervoor de ); voor zijn heldhaftig gedrag tijdens de bestorming van Batoe Iler verdiende hij de Militaire Willems-Orde vierde klasse (Koninklijk Besluit van 23 oktober 1901. Nr. 61).

Van der Sande keerde in 1901 terug naar Nederland om zijn brede wetenschappelijke interesses te voorzien van een professioneler basis. Hij legde zich toe op de fotografie en de fysische antropologie. In Zürich volgde hij de werkcolleges antropometrie van Rudolf Martin, destijds een internationaal vermaard antropoloog. Deze opleiding werd betaald door de Maatschappij ter Bevordering van het Natuurkundig Onderzoek der Nederlandsche Koloniën, ook bekend als de Treub-Maatschappij, die Van der Sande had verzocht deel te nemen aan de door haar te organiseren expeditie naar noord Nieuw-Guinea in 1903.

De expeditie naar Nieuw-Guinea had tot doel de noordkust van het Nederlandse deel van het eiland te verkennen en te onderzoeken of er exploiteerbare steenkoollagen aanwezig waren. Behalve Van der Sande bestond het onderzoeksteam uit de Duitse geoloog C.E.A. Wichmann die de leiding had, de bioloog L.F. de Beaufort, H.A.Lorentz, die als amateur-bioloog De Beaufort assisteerde, en de ervaren 'natuuronderzoeker' J.M. Dumas.
Van der Sande was behalve de arts tevens de fysisch antropoloog en volkenkundige van het team. Ook was hij verantwoordelijk voor het fotografisch verslag van de expeditie. Hij kweet zich uitstekend van alle taken waarvoor hij was ingehuurd: behalve een complete doktersuitrusting en een veldapotheek had hij zelfs een operatietafel meegenomen. Behalve aan de expeditieleden verleende hij ook medische bijstand aan de Papoea's waarmee men in contact kwam. Van der Sande verzamelde overal etnografische voorwerpen, observeerde zo goed mogelijk de culturele gebruiken en mat de lichamen op van de kustbewoners. Zijn bevindingen legde hij later neer in een rijkelijk met foto's en kleurenlitho's geïllustreerde foliant van bijna 400 pagina's. De etnografische verzamelingen die hij had aangelegd werden blijvend ondergebracht in het Rijksmuseum voor Volkenkunde in Leiden en het Museum van het Bataviaasch Genootschap in Batavia, nu het Museum Nasional Indonesia in Jakarta.

Terug bij de marine werd Van der Sande in 1907 weer in de gelegenheid gesteld aan een onderzoekstocht deel te nemen. Nu ging het om een hydrografisch project in Oost-Indonesië: de kusten van Sumba, Flores en Timor werden in kaart gebracht en de zeebodem werd gepeild. Wat het verzamelen betreft: het zoölogisch materiaal stond nu centraal, de antropologie en etnografie kwamen op de tweede plaats. Van der Sande bracht zo'n tweehonderd volkenkundige voorwerpen mee die aan het museum in Leiden werden geschonken. De documentatie was nu gebrekkig, Van der Sande had duidelijk andere dingen te doen gehad tijdens dit project van twee jaar.

In 1909 besloot Van der Sande te stoppen met zijn wetenschappelijke werk en als arts te gaan werken in Soerabaja. Zijn officiële afscheid van de wetenschap werd gemarkeerd door een eredoctoraat aan de Universiteit Utrecht. Een jaar later stierf hij onverwacht op 47-jarige leeftijd.

In de Nederlandse koloniale tijd heette een zijrivier van de Lorentz in Zuid Nieuw-Guinea de "Van der Sanderivier". Hij is nu door de Indonesische overheid van Papoea omgedoopt tot "Pi", een naam die de Asmat, het Papoeavolk door wiens woongebied hij stroomt, hem vanouds gaven.



</doc>
<doc id="1217916" url="https://nl.wikipedia.org/wiki?curid=1217916" title="Flocculatie">
Flocculatie

Flocculatie of vlokvorming is een proces waarbij deeltjes zich aan elkaar hechten in een losse structuur. Een bekend voorbeeld is de vorming van sneeuwvlokken door samenvoeging van sneeuwkristallen. 

De structuur van vlokken is ‘luchtig’ en ook weer vrij eenvoudig te verbreken omdat de binding tussen de moleculen en groepen moleculen niet zo sterk is. Dit in tegenstelling tot kristallisatie waarbij (groepen) moleculen zich sterk aan elkaar hechten.

Flocculatie wordt bij waterzuivering gebruikt voor het verwijderen van stoffen uit water. Dit proces wordt zowel toegepast bij de zuivering van grond- en oppervlaktewater tot drinkwater als bij de zuivering van rioolwater. Nadat in water zwevende deeltjes zijn gedestabiliseerd door coagulatie kunnen ze samenvlokken door langzame beweging in het water. Flocculatiemiddelen versnellen de vlokvorming tot grotere vlokken. De gevormde vlokken kunnen uit het water worden verwijderd door ze te laten bezinken of opdrijven of door ze eruit te filteren. 

Als flocculant worden chemicaliën gebruikt die bestaan uit lange moleculen (polymeren). Behalve synthetische flocculanten zoals polyacrylamide, kunnen ook natuurlijke flocculanten zoals chitosan worden gebruikt.

Bij de vergisting van wijn en bier klonteren uitgewerkte gisten samen en bezinken of drijven op. De snelheid van deze flocculatie kan worden beïnvloed door factoren als temperatuur en beweging. Het juiste moment van flocculatie is belangrijk omdat te snelle vlokvorming de vergisting onnodig vertraagt. Te langzaam uitvlokken betekent dat er gist achterblijft die dan later alsnog moet worden verwijderd.

Bij het verwijderen van achtergebleven gisten en andere zwevende deeltjes die de drank troebel maken of de smaak nadelig beïnvloeden, kan behalve filtratie ook flocculatie worden ingezet. Van oudsher werden hier stoffen als vislijm, eiwit, bloed of melk voor gebruikt. Tegenwoordig wordt gelatine veel gebruikt, ook voor het helder maken van vruchtensappen.


</doc>
<doc id="1219490" url="https://nl.wikipedia.org/wiki?curid=1219490" title="Gamma knife">
Gamma knife

Het Gamma knife is een medisch instrument dat wordt gebruikt voor de behandeling van fysieke aandoeningen in de hersenen, zoals tumoren, aangezichtspijn of een kwaal aan de bloedvaten.

Het "Gamma knife" is, anders dan de naam misschien doet vermoeden, geen handzaam instrument, maar een bestralingstoestel met de precisie van een scalpel.
Bij de behandeling wordt er een frame aan het hoofd van een patiënt bevestigd, waarmee hij in een helm aan de behandeltafel van het toestel wordt vastgelegd. Vervolgens kan er uit maximaal 201 radioactieve kobaltbronnen op één punt tegelijk in het hoofd worden bestraald. Vanwege de aanmerkelijke straling staat het toestel altijd in een beschermde ruimte met minimaal 50 centimeter dikke betonnen muren, waar de straling niet doorheen kan.

Een "Gamma knife"-behandeling kent een risico op beschadiging van gezond weefsel en wordt daarom niet in alle gevallen ingezet.

Het Dr. Bernard Verbeeten Instituut en het St.Elisabeth Ziekenhuis (beide gevestigd in Tilburg) waren in 2002 samen verantwoordelijk voor de bouw (begonnen in oktober 2001) en opening van het eerste "Gamma knife centrum" in Nederland. Inmiddels is deze samenwerking beëindigd. Het Dr. Bernard Verbeeten Instituut is niet meer actief binnen het Gamma Knife centrum in Tilburg.

Voorheen moesten patiënten naar Duitsland, of nog eerder naar Zweden voor de behandeling. De eerste die de techniek toepaste kwam uit dat Scandinavische land (de Zweedse neurochirurg "Lars Leksell" in 1968).



</doc>
<doc id="1219626" url="https://nl.wikipedia.org/wiki?curid=1219626" title="Methemoglobinemie">
Methemoglobinemie

Methemoglobinemie is een aandoening van het bloed, meer bepaald van de rode bloedcellen, waardoor de getroffene te weinig zuurstof opneemt. In het bloed komt dan methemoglobine voor in plaats van hemoglobine. Hemoglobine staat in voor vervoer van zuurstof naar de cellen, methemoglobine kan dat niet.

Afhankelijk van het methemoglobinepercentage in het bloed kan methemoglobinemie leiden tot centrale cyanose, bewustzijnsdaling, coma en zelfs overlijden.

Methemoglobinemie kan zowel een aangeboren afwijking zijn als door uitwendige oorzaken ontstaan. Uitlokkers zijn onder meer antibiotica, sulfonamiden, nitraat in drinkwater, kleurstoffen, verdovingsmiddelen. Vooral kleine kinderen zijn er gevoelig voor.

Behandeling bij hoge methemoglobineconcentraties bestaat uit toediening van zuurstof en intraveneuze toediening van methyleenblauw.


</doc>
<doc id="1219713" url="https://nl.wikipedia.org/wiki?curid=1219713" title="Ancilla van de Leest">
Ancilla van de Leest

Ancilla van de Leest (Rotterdam, 21 juli 1985), geboren als Linde van de Leest (een naam die zij officieel heeft laten veranderen), is een Nederlands politica, ex-(fetisj)model, producer, presentatrice en activiste.

Nadat ze haar eerste levensjaren doorbracht in Rotterdam, woonde ze van 1991 tot 1996 in Antwerpen. Daarna keerde ze terug naar haar geboortestad. Ze verhuisde in 2004 naar Amsterdam en in 2014 naar Berlijn, op zoek naar de inspiratie van het succes van de Duitse Piratenpartij. In 2011 veranderde ze haar naam in Ancilla Tilia van de Leest, nadat haar geboortenaam Linde van de Leest in de "Playboy" was gepubliceerd. Ze gebruikte sindsdien vooral haar twee voornamen, Ancilla Tilia. Sinds de bekendmaking van haar lijsttrekkerschap voor de Piratenpartij in de Tweede Kamerverkiezingen 2017 gaat zij door het leven als Ancilla van de Leest, ten teken van een nieuwe start.

Van de Leest zat in Rotterdam op het gymnasium en werkte als serveerster toen ze door een fotografe werd ontdekt. Ze stopte met school en op haar achttiende verscheen ze onder haar geboortenaam als Playmate in het mannenblad Playboy, editie mei 2004. Vervolgens vertrok ze naar Los Angeles om met verschillende fotografen en modellen samen te werken. In juni 2009 verscheen Van de Leest op de omslag van de Nederlandse "Playboy", met een fotoserie door fotograaf en videoclipregisseur Carli Hermès. Van de Leest poseerde in 2010 tot drie keer toe voor de Amerikaanse Playboy Special Editions. In september 2012 stond zij nogmaals op de omslag van de Nederlandse Playboy. Ze stond ook tweemaal op de omslag van het Nederlandse tijdschrift "FHM". Daarnaast sierde zij het voorblad van onder meer dagblad "Sp!ts", "Rotterdams Dagblad", "Panorama", "Aktueel" en "Viva". Van de Leest had een voorkeur voor fetisj-fotografie, voornamelijk voor latex kleding, korsetten, hoge hakken en kousen. Als fetisjmodel verscheen ze op de omslag van onder meer "Bizarre" (Verenigd Koninkrijk), "Marquis" (Duitsland) en "The Picture" (Australië). In 2012 beëindigde Van de Leest haar carrière als model.

In 2007 stapte Van de Leest in de Quote Challenge Rally. Hieruit kwam een samenwerking met Jort Kelder en rapper Lange Frans voort voor de productie van een videoclip.

Van de Leest volgde de opleiding 'Acteren voor de camera' bij Theaterschool de Trap in Amsterdam. Ze werd presentatrice van onder meer het programma "Feesten met Ancilla" op het weblog Flabber.nl. Daarnaast was ze te zien in reclames voor onder meer Opel, Axe, Hyves, Honda, Holland Poker, Pownews, Beat de Mol en het Twestival. In 2010 was Van de Leest te zien in een serie promotiefilmpjes voor de Radboud Universiteit. Na kritiek van zowel de instelling als van de studentenraad werd besloten deze samenwerking niet verder voort te zetten. In 2012 was zij ook te zien in een aflevering van de komische internetserie "De Meisjes van Thijs".

Van de Leest verscheen in november 2013 in de eerste aflevering van de Nederlandse comedyserie "Popoz" op Comedy Central. Ze speelt hierin lijkschouwer Leo, die in de fantasie van hoofdpersonages Ivo en Randy haar kleding uittrekt, maar ondertussen in werkelijkheid serieus haar werk doet.

Van 2007 tot 2009 verscheen Van de Leest meermaals als sidekick in Giel Beelens radioprogramma "Nachtegiel", dat ook op televisiezender Nederland 3 werd uitgezonden. Ook werd ze gesponsord pokeraar voor Unibet Poker. Van de Leest schreef van 2008 tot 2010 voor het tijdschrift "FHM" de rubriek 'Vraag het Ancilla', wat uiteindelijk een paginalange column werd die tot 2010 maandelijks verscheen. In 2011 schreef zij voor het boek 'Aan mijn jongere ik' een openhartige brief aan zichzelf. In 2013 was ze winnaar van BNN's Nationale Reistest in de groep deelnemende bekende Nederlanders.

Ancilla van de Leest was kandidaat in Expeditie Robinson 2014. Zij werd er echter in de tweede aflevering als eerste weggestemd. Eind 2015 deed ze mee aan het televisieprogramma De Slimste Mens.

Sinds Van de Leest de verkiezing "Meest Sexy Vegetariër van 2008" won, zet zij zich actief in voor de stichting Wakker Dier, die opkomt voor rechten van dieren in de vee-industrie. Van de Leest zet zich daarnaast in voor privacyrechten en was tussen 2012 en 2013 actief voor de stichting Bits of Freedom, waar zij onder andere filmavonden organiseerde, een samenwerking opzette met het magazine Bright en een internet workshop voor Tweede Kamerleden verzorgde. Sindsdien schrijft zij nog regelmatig opiniestukken met betrekking tot privacy en databescherming op Joop.nl en het Financieel Dagblad. In 2014 was zij ook het boegbeeld voor een gerechtelijke actie gericht tegen het verhandelen van persoonsgegevens door ABN AMRO.

Ancilla van de Leest stond namens de Piratenpartij op de lijst voor de gemeenteraadsverkiezingen van Amsterdam in 2014, waar zij met 1905 stemmen op één na de meeste stemmen behaalde. In de Bestuurscommissie Amsterdam-West werd mede daardoor 3,6% van de stemmen behaald waardoor de Piratenpartij één zetel wist te bemachtigen. Zij voerde daarbij een campagne die voornamelijk gericht was tegen cameratoezicht en excessieve datacollectie. In de aanloop naar haar kandidaatschap was zij al woordvoerster waarbij zij het contact met de media voerde, in viral videos aanwezig was en media stunts uithaalde om de Piratenpartij op de kaart te zetten.

Op 26 juni 2016 is Van de Leest gekozen als lijsttrekker van de Piratenpartij voor de Tweede Kamerverkiezingen 2017.

Hieraan voorafgaand nam zij deel aan de Pirates on Tour tocht door Nederland, waarbij verschillende kandidaat-lijsttrekkers door heel Nederland reisden om met elkaar in debat te gaan, waarbij bezoekers zelf onderwerpen mochten aandragen.

In interviews heeft Ancilla van de Leest aangegeven dat twee van haar speerpunten er op gericht zijn om privacy-rechten te stimuleren en het afschaffen van contant geld tegen te gaan. Zij ziet een ontwikkeling waarin het gebruik van contant geld voor ondernemers hoge kosten met zich mee kan brengen, met het doel om pinbetalingen te stimuleren. Dit ziet zij als een privacy-ondermijnende ontwikkeling waarbij een persoon gevolgd kan worden aan de hand van diens betalingsgeschiedenis. Los hiervan zet zij zich ook sterk in voor privacy-rechten in het algemeen, maar specifiek binnen de relatie tussen overheid en burger, omdat zij een kwalijke, onevenredige invloed van commerciële belangen op de grondrechten van de burger ziet. In september 2016 nam zij het op voor de slachtoffers van een datalek in de gemeente Almelo..



</doc>
<doc id="1219803" url="https://nl.wikipedia.org/wiki?curid=1219803" title="Keratosis pilaris">
Keratosis pilaris

Keratosis pilaris (keratosis - verhoorning, pilaris - m.b.t. de haren), in de volksmond wel anservel (anser = gans) is een onschuldig cosmetisch verschijnsel waarbij de huid ter plaatse van de haarzakjes iets dikker wordt en soms wat rood zodat zich een zekere ruwheid ontwikkelt die wel iets aan kippenvel doet denken. Een voorkeurslokalisatie is de huid op de achterzijde van de bovenarmen.

Geschat wordt dat ca. 25% van de Nederlandse bevolking in meer of mindere mate keratosis pilaris heeft. Het komt dus zoveel voor dat men zich kan afvragen of het wel een echte afwijking betreft. Opvallend is wel dat vooral mensen met een atopische constitutie relatief vaak keratosis pilaris hebben. Anservel ontstaat meestal al op de kinderleeftijd en blijft doorgaans stabiel aanwezig. 'Genezing' treedt vrijwel nooit op. Verergering in de loop van de jaren wordt nog wel eens waargenomen.

De oorzaak is een verstoorde uitrijping van de hoorncellen van de haarzakjes. De achterliggende oorzaak hiervan is onbekend, maar waarschijnlijk genetisch. De ziekte ontstaat meestal op jonge leeftijd en komt bij jongens zowel als meisjes voor. Soms gaat het gepaard met wat jeuk of irritatie. Bij mensen met atopie komt het wat vaker voor. De ziekte is overigens bijzonder frequent: sommigen schatten dat het bij 50% van de bevolking in meer of mindere mate voorkomt.

Keratosis pilaris kenmerkt zich door kleine rode papeltjes (bobbeltjes) die precies bij de haarzakjes liggen. Vaak blijkt het haartje niet goed uit te groeien. De plekken voelen vaak ruw of zelfs rasperig aan. Meestal geeft keratosis pilaris geen klachten, maar soms kunnen bacteriën zich nestelen in de slecht uitgegroeide haarzakjes, waardoor kleine plaatselijke infecties en ontstekingen ontstaan, die resulteren in puistjes.

Behandeling is voor de gezondheid niet nodig als er geen klachten zijn. Eventueel kan er met een hoornlaagoplossende zalf worden gesmeerd, bijvoorbeeld ureum- of salicylzuurzalf. Het resultaat hiervan is dan een (iets) zachtere huid. Verdwijnen zal de aandoening niet.

De aandoening zal in het algemeen levenslang blijven bestaan.

De aandoening moet niet worden verward met keratosis follicularis.



</doc>
<doc id="1219845" url="https://nl.wikipedia.org/wiki?curid=1219845" title="Putjeskeratolyse">
Putjeskeratolyse

Putjeskeratolyse (en: "pitted keratolysis"), ook wel putjeszolen genoemd, is een verschijnsel waarbij in de eeltlaag van de voeten kleine, 3-4 mm grote ondiepe (tot ca 1-1,5 mm) putjes ontstaan, met een scherp begrensd, uitgeponst aspect. Een aantal putjes kan samenvloeien tot grotere plekken. De levende delen van de huid worden niet aangetast en de aandoening is niet pijnlijk.

De oorzaak ligt in vertering van de hoornlaag van het eelt door sommige soorten bacteriën, vaak een "corynebacterium". Deze bacteriën gedijen vooral in een warm en vochtig milieu en de aandoening komt dus vooral voor bij mensen met zweetvoeten. 

De bacterie kan met lokale desinfecterende of antibioticazalven worden bestreden maar zal als er niets aan de zweetvoeten wordt gedaan onvermijdelijk terugkomen.



</doc>
<doc id="1219862" url="https://nl.wikipedia.org/wiki?curid=1219862" title="Keratosis follicularis">
Keratosis follicularis

Keratosis follicularis of de ziekte van Darier is een zeldzame, genetisch bepaalde, autosomaal dominant erfelijke aandoening van de huid met onvolledige penetrantie, waarbij afwijkingen van de huid optreden in de vorm van een rode uitslag (oneffenheden) geconcentreerd om de haarzakjes. De ziekte is chronisch en komt vaker bij vrouwen voor dan bij mannen. 
Wereldwijd heeft ongeveer 1 op de 100.000 mensen deze aandoening.

Het afwijkende gen is geïdentificeerd als ATP2A2, op chromosoom 12q23-24.1. Dit is een eiwit dat nodig is om calcium in de cel te pompen (SERCA enzym of pomp, SarcoEndoplasmic Reticulum Calcium-ATPase). Het lijkt erop dat er iets mis is met de onderlinge verbindingen tussen de cellen (desmosomen).
De genetische afwijking is uiteraard al vanaf de geboorte aanwezig maar komt pas op latere leeftijd tot uiting; meestal zo rond het 12de levensjaar (puberteit.)

Meestal op het klinisch beeld, maar het wordt vaak verwisseld met andere aandoeningen. Een huidbiopt door een dermatoloog kan nodig zijn. Het histologisch beeld is kenmerkend, met focale acantholytische dyskeratose geassocieerd met wisselende mate van huidverdikking (papillomatose). Het histologisch beeld lijkt op de ziekte van Grover. 

Deze kunnen sterk verschillen bij verschillende patiënten. Sommige mensen met dit gen zijn vrijwel asymptomatisch. Anderen hebben uitgebreide plekken. De ernst van de ziekte kan bovendien wisselen met de tijd.


Atypische presentaties komen vaak voor. 


</doc>
<doc id="1219927" url="https://nl.wikipedia.org/wiki?curid=1219927" title="Vin de pays">
Vin de pays

Vin de pays is een Franse naamsaanduiding op het gebied van wijn. Aanvankelijk gecreëerd per decreet van 13 september 1968 tot 4 september 1979, maar afgeschaft per decreet 2000-848 op 1 september 2000. Het doel was de grote hoeveelheid geproduceerde wijn die nog niet geregeld zijn door een appellation d'origine contrôlée toch te classificeren. Na 2000 kent men de beschermde geografische aanduiding IGP.

Wijnen in deze klasse zijn zogenaamde landwijnen met een bepaalde nationale oorsprong. De condities voor de benaming "vin de pays" zijn,

Voor de vluchtige zuurgraden worden strikte regels gehanteerd, terwijl sommige Vins de Pays moeten voldoen aan striktere voorwaarden dan anderen. 



</doc>
<doc id="1220087" url="https://nl.wikipedia.org/wiki?curid=1220087" title="Subacute granulomateuze thyreoïditis">
Subacute granulomateuze thyreoïditis

Subacute granulomateuze thyreoïditis of thyreoïditis van De Quervain is een zeldzame vorm van ontsteking van de schildklier.

Het ontstaat vaak na infectie met een virus. Mensen klagen vaak over keelpijn, terwijl dit eigenlijk pijn in de hals is ter hoogte van de schildklier.

De schildklier wordt in de loop van enkele dagen steeds pijnlijker en de patiënt krijgt lichte koorts, tot 38°C.
De klachten verergeren bij draaien van het hoofd en bij slikken.

Vaak werkt de schildklier eerst een periode te snel (hyperthyreoïdie) gevolgd door een voorbijgaande periode waarin de schildklier te langzaam werkt (hypothyreoïdie). De patiënt voelt zich dan zeer vermoeid.

De klachten verdwijnen meestal vanzelf binnen een paar maanden, er is geen oorzakelijke therapie voor deze thyreoïditis. Als de pijnklachten heel hevig zijn, kan hiervoor paracetamol of een NSAID worden gegeven.


</doc>
<doc id="1220984" url="https://nl.wikipedia.org/wiki?curid=1220984" title="Piperidine">
Piperidine

Piperidine is een heterocyclisch secundair amine, dat bestaat uit een verzadigde zesring met vijf koolstofatomen en één stikstofatoom. Het is een heldere vloeistof met een ammoniakachtige geur.

Piperidine werd in 1819 door Hans Christian Ørsted geïsoleerd uit peper. De eerste totaalsynthese door Ladenburg en Scholz stamt uit 1894.

Piperidine komt in lage concentraties voor in zwarte peper ("Piper Nigrum") en in het gif van rode mieren, waarbij het het brandend gevoel veroorzaakt bij een beet van deze insecten.
De piperidinestructuur wordt gevonden in veel alkaloïden, zoals coniine, noscapine en piperine, het belangrijkste bestanddeel van zwarte peper.

Piperidine wordt gesynthetiseerd door katalytische hydrogenering of elektrochemische reductie van pyridine:

Een andere methode betreft het verhitten van cadaverine (als dihydrochloride) waaruit piperidinehydrochloride ontstaat. Behandeling met een base levert zuiver piperidine.

Piperidine is, zoals alle amines, een zwakke organische base (p"K" = 11,12). Het vormt complexen met zouten van zware metalen.

Piperidine wordt gebruikt als oplosmiddel en als grondstof bij de chemische synthese van tal van geneesmiddelen, chemische bestrijdingsmiddelen en geurstoffen. De belangrijkste industriële toepassingen van piperidine is de productie van dipiperidinyldithiumtetrasulfide, een vulkanisatieversneller voor rubber.

Piperidine komt voor als structureel element in tal van geneesmiddelen, omdat het de opname in het lichaam en de oplosbaarheid van stoffen in water bevordert. Bovendien induceren piperidines het leverenzym CYP2D6, waardoor een versnelling van het metabolisme optreedt. Piperidines komen dan ook voor in veel bèta-blokkers en antiaritmica. Enkele andere voorbeelden van geneesmiddelen waarin een piperidinering te vinden is, zijn raloxifeen, minoxidil, thioridazine, haloperidol, droperidol en mesoridazine.

De verkoop van piperidine wordt gereguleerd omdat het ook wordt gebruikt bij de illegale bereiding van de drug PCP ("angel dust").



</doc>
<doc id="1221548" url="https://nl.wikipedia.org/wiki?curid=1221548" title="Ploegschaarbeen">
Ploegschaarbeen

Het ploegschaarbeen of de vomer is één van de ongepaarde botten van de schedel. Het bevindt zich in het mediane vlak en is verbonden met het wiggenbeen, het zeefbeen het verhemeltebeen en de linker en rechter bovenkaakbeenderen.

Het ploegschaarbeen zit mediaan, maar de voorzijde is vaak enisgzins naar opzij gebogen.

Het is ongeveer vierhoekig van vorm en vormt het achter-onderste gedeelte van het neustussenschot. Het heeft twee oppervlakken en vier grensvlakken.

De oppervlakken vertonen duidelijke groeven voor bloedvaten en aan beide zijden zit de sulcus nasipalatinus waardoor de zenuwen en bloedvaten van neus en gehemelte lopen.

De bovengrens, de dikste rand heeft een diepe groeve in het midden met aan beide zijden twee horizontale vleugels ("alae") van bot; op deze groeve rust de voorzijde ("rostrum") van het wiggenbeen; de randen van deze vleugel grenzen aan de "processus vaginalis" van vleugelvormige platen van het wiggenbeen aan de achterzijde en de "processus sphenoidicus" van het verhemeltebeen.

De ondergrens rust op de kam gevormd door het bovenkaakbeen en de verhemeltebeenderen.

De voorste grens is de langste: deze loopt naar voren en naar beneden; De bovenste helft is verbonden met de loodrechte plaat van het zeefbeen; de onderste helft heeft een groef voor de onderste rand van het kraakbenige neustussenschot.

De achterste grens is vrij, hol en scheidt de beide achterste neusopeningen. Hij is van boven dik en gespleten, van onderen dun.

Het ploegschaarbeen is verbonden met zes andere botten:
Het ploegschaarbeen grenst ook aan het septumkraakbeen.

Het orgaan van Jacobson of organon vomerinasale is een chemoreceptor bij het ploegschaarbeen en de neusbeenderen. Het is vooral ontwikkeld bij katten die het gebruiken bij het flehmen. Men vermoedt dat het te maken heeft met het ontdekken van bepaalde feromonen.


</doc>
<doc id="1222058" url="https://nl.wikipedia.org/wiki?curid=1222058" title="Tafelwijn">
Tafelwijn

Tafelwijn (Frans: "Vin de table" of Italiaans: "Vino da tavola") is wijn zonder specifieke afkomst- en/of kwaliteitseisen. Vaak betreft het goedkopere wijnen. Uitzonderlijk kunnen het echter ook grote kwaliteitswijnen zijn die - bijvoorbeeld door de eigenzinnigheid van de wijnboer - niet aan bepaalde wettelijke voorschriften voldoen en tot de status van tafelwijn worden "gedegradeerd".

Een iets hoger geclassifiseerde wijn is landwijn. 

De eenvoudigste wijnen worden in Frankrijk verkocht als "vin de table". Ze worden vaak versneden met wijnen uit andere streken, bijvoorbeeld uit Italië of Noord-Afrika. Voor tafelwijnen worden dikwijls, zoals in Languedoc-Roussillon, traditionele druivenrassen gebruikt. Carignan of de cinsault zijn gewone druiven zonder bijzondere aroma's. Wijnen die er uit voortkomen zijn dan ook eenvoudig. De nationale kwaliteitsnormen zijn relatief laag.

Er zijn tafelwijnen zonder aanduiding van oorsprong ("vin de table") en tafelwijnen met aanduiding van de oorsprong. Deze laatsten zijn dan de wijnen die het predicaat "Vin de Pays" mogen voeren, maar hierdoor onderworpen zijn aan iets stringentere productienormen en controles.


Soms komt een tafelwijn uit een interessante terroir ook al vallen deze niet onder de Appellation d'origine contrôlée (AOC). 
Cépages buiten hun oorsprongsgebied, maar van een goede wijnboer, kan het brengen tot een tafelwijn van hoge kwaliteit. Vaak worden deze dan onder een merknaam verkocht, waardoor ze zonder de aanduiding "AOC" of "Vin de pays" goed kunnen worden verkocht. 



</doc>
<doc id="1222830" url="https://nl.wikipedia.org/wiki?curid=1222830" title="Mediaan (anatomie)">
Mediaan (anatomie)

Mediaan betekent in de anatomie dat de structuur in het midden ligt, in het verticale vlak tussen de linker- en rechterhelft van het lichaam.

Dit geldt bijvoorbeeld voor de neus, het borstbeen en de wervelkolom.

Men spreekt ook wel van midsagittaal.



</doc>
<doc id="1222888" url="https://nl.wikipedia.org/wiki?curid=1222888" title="Genodermatose">
Genodermatose

Genodermatose is de verzamelnaam die binnen de dermatologie gebruikt voor de groep erfelijke huidaandoeningen. "Dermatose" betekent huidaandoening, "geno-" verwijst naar gen. De term wordt beperkt tot de aandoeningen die (vrijwel) volledig door slechts enkele genen worden veroorzaakt, en dus vaak een duidelijk overervingspatroon hebben, volgens de wetten van Mendel. Ziektes zoals eczeem, psoriasis en vitiligo hebben naast een erfelijke component ook belangrijke omgevingsinvloeden, en worden "niet" tot de genodermatosen gerekend. 

Voorbeelden van genodermatosen (groepen van aandoeningen):


</doc>
<doc id="1223322" url="https://nl.wikipedia.org/wiki?curid=1223322" title="Podotherapeut">
Podotherapeut

Podotherapie is afgeleid van het Griekse woord "pous" wat "voet" betekent. Letterlijk vertaald betekent podotherapie dus voettherapie.

In Nederland is podotherapie sinds 1982 wettelijk erkend paramedisch beroep. "Podotherapeut" is een wettelijk beschermde titel, die alleen mag worden gevoerd door iemand die een hbo-bacheloropleiding podotherapie heeft afgerond. In België wordt een podotherapeut een podoloog genoemd. Dit leidt soms tot verwarring, want in Nederland is podoloog een ander beroep. Onderstaand wordt gesproken over een podotherapeut (Nederland) maar wordt dus ook de podoloog (België) bedoeld.

Een podotherapeut behandelt mensen met voetklachten en/of klachten die (zijn) ontstaan door een afwijkend functioneren van de voet(en), een afwijkende voetstand en/of een afwijkend looppatroon. Het gaat over het algemeen om pijn aan en/of last van de voeten, enkels, knieën, heupen en/of rug. Ook geven podotherapeuten preventieve adviezen en behandelen zij afwijkende teenstanden en (ernstige) huid- en nagelaandoeningen die niet door een (medisch) pedicure mogen worden behandeld.

De behandelingen van een podotherapeut bestaan uit het aan de voet toepassen van corrigerende en/of beschermende technieken, zoals een orthese en schoen- en zoolcorrecties en het adviseren van patiënten. Het doel van deze behandelingen is het opheffen, verminderen of compenseren van klachten.

Een podotherapeut behandelt die huid- en nagelaandoeningen waartoe een (medisch) pedicure niet bevoegd is. Bij ingroeiende nagels wordt bijvoorbeeld een op maat gemaakte beugel geplaatst (orthonyxie). Diepe likdoorns kunnen worden verwijderd en zo mogelijk wordt de oorzaak van druk en wrijving weggenomen (eventueel door hulpmiddelen). Ook behandelt een podotherapeut wonden en screent hij/zij preventief de diabetische voet en geeft adviezen en behandelingen om problemen aan de voeten te voorkomen.

Behandeling van diabetische patiënten gebeurt zowel in particuliere praktijken, (para)medische centra als in diabetespoli (in het ziekenhuis). Op een diabetespoli maakt een podotherapeut over het algemeen deel uit van een team (para)medici.


Het tijdig onderkennen van en reageren op diabetesproblematiek is absoluut noodzakelijk om een goede zorg voor patiënten met diabetes mellitus te kunnen garanderen. Inmiddels hebben ruim 900.000 Nederlanders diabetes mellitus en ieder jaar komen er nog eens zo’n 70.000 diabetespatiënten bij. Bovendien hebben naar schatting circa 250.000 mensen diabetes zonder dat ze het weten.

Als iemand diabetes mellitus heeft, zijn voetcomplicaties de ernstige en zeer dure complicaties van deze ziekte. In Nederland krijgt ongeveer 15% van alle diabetespatiënten een ulcus. Amputatie is een reëel risico als behandeling niet of niet tijdig plaatsvindt. Meer dan 70% van alle amputaties van tenen (>3.000 per jaar) of (onder)been (> 2.000 per jaar) wordt uitgevoerd bij diabetespatiënten en in 85% van deze amputaties gaat daaraan een ulcus vooraf. Meer dan 70% van alle diabetespatiënten die een amputatie hebben ondergaan, overlijdt binnen 5 jaar na die amputatie.

Diabetespodotherapeuten zijn speciaal opgeleid om risicofactoren voor het ontstaan van wonden op te sporen, ook als er nog geen klachten zijn. Zij werken hierbij vaak samen met pedicures met een diabetesaantekening, medisch pedicures, praktijkondersteuners en diabetesverpleegkundigen. Ontstaat er toch een wond dan is de diabetespodotherapeut vaak in staat die wond te verhelpen waardoor amputatie kan worden voorkomen. Behandeling gebeurt vaak in ziekenhuizen waar multidisciplinaire teams de diabetespatiënt met een voetwond behandelen.

Diabetespodotherapeuten hebben kennis en vaardigheden op het gebied van diabetes mellitus, diagnostiek en behandeling van de diabetische voet, diabetische ulcera en biomechanische analyses. Zij zijn geschoold in het geven van specifieke voorlichting met betrekking tot de diabetische voet en in het initiëren en uitvoeren van wetenschappelijk onderzoek.

Naar schatting telt Nederland ongeveer vijf miljoen amateur- en professionele sporters. Veel van hen ondervinden vroeg of laat klachten aan voeten en/of enkels waardoor zij korte of langere tijd niet of minder kunnen sporten. Een sportpodotherapeut is gespecialiseerd in het voorkomen, herkennen en behandelen van klachten bij atleten van elk niveau met als doel de kwaliteit van het sporten te verbeteren.

Een sportpodotherapeut richt zich bij het onderzoek en de (preventieve) behandeling vooral op het optimaal houden en het herstellen van de balans tussen belasting en belastbaarheid voor zover deze van invloed (kunnen) zijn op het ontstaan van sportblessures. Hij/zij is opgeleid om diverse sporten doeltreffend te analyseren, een gedegen bewegingsanalyse van de (geblesseerde) sporter te maken en koppelt de juiste therapie aan de conclusies van het sportmedisch (voet)onderzoek. Door middel van het functioneel toepassen van (sport)podotherapeutische methoden en technieken kan een sportpodotherapeut problemen aan het bewegingsapparaat voorkomen, opheffen, verminderen en/of compenseren.

Een sportpodotherapeut is breed inzetbaar. Hij/zij kan werken in een particuliere praktijk, bij sportverenigingen, sportbonden, het NOC/NSF, een Sportmedische Instelling, een Sportmedisch Adviescentrum, bij sportgeneeskundige afdelingen in een ziekenhuis en bij professionele sportorganisaties zoals een betaald voetbal organisatie (BVO).

Een bekend evenement waar sportpodotherapeuten actief zijn, zijn de Special Olympics, het grootste meerdaagse sportevenement in Nederland, die iedere twee jaar worden gehouden. De Special Olympics biedt mensen met een verstandelijke beperking de mogelijkheid hun sport te beoefenen op zowel lokaal, regionaal als landelijk niveau. Sportpodotherapeuten verzorgen binnen dit geheel het Feet-Fit programma waarbij atleten hun voeten kunnen laten onderzoeken en zich kunnen laten screenen op mogelijke problemen.

De podotherapeut kan met vele andere zorgverleners samenwerken om het herstel te optimaliseren. In een aantal gevallen behandelt alleen de podotherapeut de klachten. Het komt ook voor dat de podotherapeut deel uitmaakt van een team behandelaren.

Men kan een podotherapeut vinden in:

Een podotherapeut heeft de Hogere Beroepsopleiding met Bachelor-degree Podotherapie afgerond. De vierjarige opleiding wordt gegeven door de opleidingscentra Fontys Hogescholen en Saxion Hogeschool. Deze opleidingen zijn wettelijk erkend door het ministerie van Onderwijs en voldoen aan de Wet op de beroepen in de individuele gezondheidszorg (Wet BIG), artikel 34. Een podotherapeut kan zich verder specialiseren door middel van tweejarige post hbo-opleidingen: diabetespodotherapie en sportpodotherapie.
De titel ‘podotherapeut’ is een bij wet beschermde titel. Ook dit is vastgelegd in artikel 34 van de Wet BIG. Podotherapeuten hebben een eigen AGB-code. De letters AGB staan voor Algemeen Gegevens Beheer Zorgverleners. Dit is een register waarin gegevens van alle officiële zorgverleners in Nederland worden vastgelegd. Al die gegevens zijn voorzien van een unieke codering; de AGB-code. De AGB-code van podotherapeuten begint met de cijfers 26.

Podotherapeuten die zijn verenigd in de Nederlandse Vereniging van Podotherapeuten voldoen aan een groot aantal kwaliteitseisen, worden regelmatig op hun functioneren en kennis getoetst en kunnen zich op vrijwillige basis laten inschrijven in het Kwaliteitsregister Paramedici. Podotherapeut is een van de twaalf in Nederland erkende paramedische beroepen. Ze zijn in Nederland op het gebied van de voetzorg de enige beroepsbeoefenaren met een hbo-opleiding die wettelijk is erkend door het Ministerie van Onderwijs.

Podoloog wordt men door het behalen van het diploma 'bachelor in de podologie’. Deze opleiding wordt gegeven aan de Arteveldhogeschool in Gent. Wie al een diploma kinesitherapie bezit kan de opleiding ook volgen als Bachelor-na-Bachelor opleiding.

Hoewel de titel podoloog in België niet beschermd is, kunnen alleen houders van het diploma ‘bachelor in de podologie’ een RIZIV-erkenning krijgen.
Het Rijksinstituut voor Ziekte- en Invaliditeitsverzekering (RIZIV) deelt identificatienummers uit aan Belgische zorgverleners. Deze als RIZIV-nummer bekendstaande identificatie wordt zowel bij de uitwisseling van administratieve gegevens als voor de uitwisseling van medische gegevens gebruikt. Het equivalent in Nederland is het Unieke Zorgverlener

Veel Belgische podologen zijn verenigd in de Federatie van Belgische Podologen.

Er is geen wetenschappelijk onderzoek verricht naar de effectiviteit van podotherapeutisch handelen.


</doc>
<doc id="1223901" url="https://nl.wikipedia.org/wiki?curid=1223901" title="Albert Kummer">
Albert Kummer

Albertus Kummer (1893 - 17 juli 1969) was een Nederlands chirurg, en hoogleraar chirurgie aan de toenmalige Gemeente-universiteit van Amsterdam. 

In 1923 promoveerde Kummer op een proefschrift over enkele gevallen van arrinencefalie, een zeldzame, aangeboren afwijking. Hij werkte tussen 1923 en 1925 op Curaçao en ondernam daarna een studiereis door de Verenigde Staten. In 1931 werd hij benoemd tot chirurg in het gemeenteziekenhuis in Zaandam. Hij was een van de eersten in Nederland die hartoperaties deed. Verder had hij belangstelling voor de maagchirurgie en acute buik. Hij vertaalde hierover een Frans leerboek van Mondor. Ook schreef hij een boekje, "Chirurgie voor de huisarts", dat door generaties huisartsen is gelezen. Hij werd in 1949 tot hoogleraar benoemd aan het Binnengasthuis en vervulde die functie 14 jaar. In die tijd verschenen er onder zijn leiding een 25-tal proefschriften. Ook was hij voorzitter van de Nederlandse Vereniging voor Heelkunde, en van de Amsterdamse afdeling van de KNMG. Verder zat hij in de redactie van Medisch Contact en was hij lid van het medisch tuchtcollege. Hij overleed tijdens een vakantie in de Achterhoek


portret in de collectie van de UvA.


</doc>
<doc id="1224403" url="https://nl.wikipedia.org/wiki?curid=1224403" title="Nasofarynxcarcinoom">
Nasofarynxcarcinoom

Nasofarynxcarcinoom (ook wel NPC naar de Engelse term "nasopharyngeal carcinoma") is een in Europa en de Verenigde Staten zeer zeldzame vorm van plaveiselcelcarcinoom (kanker van het plaveiselcelepitheel) in de neus- en keelholten.

In Europa en de Verenigde Staten is de incidentie van nasofarynxcarcinoom 0,5 tot 2 gevallen per 100.000 persoonsjaren (per persoon per jaar). Het betreft hier meestal de WHO type I-vorm van nasofarynxcarcinoom wordt en is meestal gerelateerd aan het gebruik van carcinogenen als alcohol en tabak. 

In Zuidoost-Azië komt nasofarynxcarcinoom veel vaker voor en wordt hier endemisch genoemd. De incidentie varieert daar van 3 per 100.000 persoonsjaar in het noorden van China tot meer dan 25 in het zuiden van China. Ook onder Chinezen in Singapore en in de Verenigde Staten is de incidentie hoog. De gevallen van nasofarynxcarcinoom in deze gebieden behoren meestal tot het WHO type II en III. De oorzaak van de hoge incidentie is een combinatie van omgevingsfactoren, besmetting met het Epstein-Barr virus en genetische aanleg. Deze kankervorm komt maar zeer zelden voor bij mensen die jonger zijn dan 18 jaar.

Er zijn enkele bekende risicofactoren en ziekten waarbij de kans op nasofarynxcarcinoom groter is.

Bekende kankerverwekkende stoffen zoals alcohol en tabak vallen onder deze categorie. Daarnaast worden specifiek voor nasofarynxcarcinoom in Zuidoost-Azië omgevingsfactoren als gezouten vis, nitraten, geconserveerde groenten en Chinese kruiden genoemd. 

Personen die een infectie met het Epstein-Barr virus hebben doorgemaakt, hebben een verhoogd risico om een nasofarynxcarcinoom te krijgen.


De kans op genezing is afhankelijk van de uitbreiding van de tumor bij ontdekking. Bij ontdekking in een vroeg stadium zijn er goede mogelijkheden voor behandeling en ligt de genezingskans rond 60 tot 80%. Als de tumoren echter al groter zijn, dan is nasofarynxcarcinoom zeer moeilijk te behandelen (genezingskans van 10-50%). De meeste gevallen zijn bij ontdekking echter al ver gevorderd. Er worden drie histologische subtypen onderscheiden.

De meest toegepaste behandeling is bestraling, bij stadium II en hoger aangevuld met chemotherapie. Daarnaast wordt ook radiotherapie in de vorm van brachytherapie toegepast.



</doc>
<doc id="1224476" url="https://nl.wikipedia.org/wiki?curid=1224476" title="N-methylpyrrolidon">
N-methylpyrrolidon

N-methylpyrrolidon of NMP is een organische verbinding met als brutoformule CHNO. De stof komt voor als een kleurloze, hygroscopische vloeistof met een kenmerkende geur, die geel wordt bij blootstelling aan hitte.

N-methylpyrrolidon wordt vaak gebruikt als oplosmiddel en als bouwsteen voor de productie van andere organische verbindingen. Kenmerkend voor de structuur is de vijfring met daarin een amidebinding, een lactam. De structuur is afgeleid van 2-pyrrolidon.

N-methylpyrrolidon kan bereid worden door γ-butyrolacton te laten reageren met methylamine:

Een alternatief is de methylering van 2-pyrrolidon met een geschikt reagens (methyljodide).

N-methylpyrrolidon is een kleurloze vloeistof die goed mengbaar is met andere oplosmiddelen. Belangrijkste eigenschappen van de stof als oplosmiddel zijn het hoge kookpunt en de stabiliteit. Het is een polair oplosmiddel, vergelijkbaar met dimethylformamide (DMF), dimethylaceetamide en dimethylsulfoxide (DMSO), en mengt in alle verhoudingen met water. Voor een aantal industriële processen wordt het gebruikt als oplosmiddel: veel polymeren lossen goed op in N-methylpyrrolidon.

N-methylpyrrolidon ontleedt bij verhitting of bij verbranding met vorming van giftige dampen, onder andere stikstofoxiden en koolstofmonoxide. Het tast aluminium, lichte metalen, rubber en kunststoffen aan.

De stof is irriterend voor de ogen en de huid. Als deze vloeistof wordt ingeslikt en daarna in de luchtwegen terechtkomt, kan longoedeem ontstaan.

Herhaald of langdurig huidcontact kan een huidontsteking veroorzaken. Dierproeven tonen aan dat N-methylpyrrolidon mogelijk schadelijk is voor de voortplanting bij de mens.



</doc>
<doc id="1225255" url="https://nl.wikipedia.org/wiki?curid=1225255" title="Brucine">
Brucine

Brucine is een giftige stof die behoort tot de alkaloïden en die verwant is aan strychnine. Bij kamertemperatuur komt het voor als kleine witte kristallen. Het is een erg bittere stof.

Brucine komt voor, zoals strychnine, in de zaden van "Strychnos"-plantensoorten: "Strychnos nux-vomica" (ca. 1,1% brucine) en "Strychnos ignatii" (1 tot 1,2% brucine). De bast van "Strychnos nux-vomica" bevat ongeveer 2,4% brucine. Ook in "Strychnos tiente" komt brucine voor.

Brucine en zouten van brucine gebruikt men, in zeer kleine concentraties, om oliën en alcoholen te denatureren voor gebruik in o.a. cosmetische producten.

Brucine is in het verleden, zoals strychnine, ook gebruikt als verdelgingsmiddel voor ratten en andere knaagdieren, mollen en andere ongewenste dieren.

In de homeopathische geneeskunde worden strychnine- en brucinebevattende extracten van "Nux vomica" (braaknoot, de gedroogde, rijpe zaden van "Strychnos nux-vomica") en van "Strychnos ignatii" gebruikt.

Brucine is een zeer toxische stof door ingestie of inhalatie; de effecten van brucine zijn te vergelijken met die van strychnine, dat evenwel veel sterker toxisch werkt. Brucine werkt ook als een zenuwgif en veroorzaakt misselijkheid, braakneigingen, spiersamentrekkingen, en verlamming van de zenuwuiteinden; in grote dosis ingenomen, veroorzaakt het hevige stuiptrekkingen.



</doc>
<doc id="1225428" url="https://nl.wikipedia.org/wiki?curid=1225428" title="Fanatisme">
Fanatisme

Fanatisme is een emotie waarbij men vervuld wordt met excessieve, kritiekloze ijver, vooral voor een extreem religieuze of politieke zaak, of met een obsessief enthousiasme voor een hobby of ander tijdverdrijf.

De filosoof George Santayana zegt: "Fanatisme bestaat erin dat je dubbele pogingen onderneemt als je je doel bent vergeten" ;
Winston Churchill zei: "Een fanaticus is iemand die niet van gedachten kan veranderen en die niet van onderwerp wil veranderen".

Het verschil tussen een fan en een fanaticus (of fanatiekeling) is dat, hoewel beiden een overweldigende interesse in en sympathie voor een bepaald onderwerp hebben, het gedrag van een fanaticus gezien wordt als sociale normen overschrijdend, terwijl dat van een fan deze normen niet overschrijdt (maar misschien wel als ongewoon wordt ervaren).

Een fanaticus verschilt in zoverre van een malloot dat de laatste term meestal wordt geassocieerd met een positie of mening die zo ver van de normen is verwijderd dat deze als belachelijk of bewijsbaar fout kan worden geduid, terwijl het onderwerp van obsessie van een fanaticus heel goed als "normaal" kan worden beschouwd, waarbij alleen de schaal van toewijding als disproportioneel kan worden beschouwd.





</doc>
<doc id="1225502" url="https://nl.wikipedia.org/wiki?curid=1225502" title="Miliaria cristallina">
Miliaria cristallina

Miliaria cristallina (ook wel gespeld als cr"y"stallina) is een onschuldige aandoening van de zweetklieren in de huid. Op de huid zijn blaasjes ter grootte van een speldenknop te zien, gevuld met helder vocht. Alsof er dauwdruppels op de huid liggen. De blaasjes gaan makkelijk kapot. De zweetklieren zijn zeer oppervlakkig verstopt en kunnen het zweet niet kwijt, vandaar het blaasje. Het treedt vooral op bij temperatuurswisseling, zoals na een periode van koorts.




</doc>
<doc id="1225857" url="https://nl.wikipedia.org/wiki?curid=1225857" title="Bismut(III)oxychloride">
Bismut(III)oxychloride

Bismut(III)oxychloride (BiOCl) is een zilverwit, kristallijn poeder dat gebruikt wordt als pigment in plastics, coatings, inkten en cosmetica. De dunne plaatvormige kristallen van deze stof reflecteren meer of minder licht naargelang de invalshoek, wat een parelend of iriserend effect geeft. Door de deeltjesgrootte te veranderen en de deeltjes een oppervlaktebehandeling te geven, kan men het effect variëren van hoogglanzend tot meer mat.

Cosmetische producten waarin bismut(III)chlorideoxide voor haar decoratief effect gebruikt wordt, zijn in de eerste plaats lipstick, oogschaduw, eyeliner en nagellak; soms ook gezichtspoeders of badzout. In plaats van bismut(III)chlorideoxide gebruikt men soms micakorreltjes bekleed met bismut(III)chlorideoxide. De deeltjesgrootte kan variëren van 5 tot ca. 100 micrometer.

De stof werd vroeger gebruikt als medicijn tegen syfilis.

Zuiver bismut(III)chlorideoxide is irriterend voor ogen, huid en ademhalingswegen.

De verbinding heeft een octaëdrische kristalstructuur waarbij elk bismutatoom gebonden is aan vier zuurstofatomen en vier chlooratomen.



</doc>
<doc id="1226164" url="https://nl.wikipedia.org/wiki?curid=1226164" title="Dominiek Savio Instituut">
Dominiek Savio Instituut

Het Instituut Dominiek Savio, gevestigd in Gits (West-Vlaanderen), bundelt een geheel van activiteiten ten behoeve van personen, meer bepaald jonge mensen, met een fysieke beperking.

In het begin van de jaren vijftig stonden in de wijk Onledemolen in Gits het kasteel Mariasteen en een klooster.

In het kasteel bevond zich een school voor lichamelijke opvoeding, waaruit een "Hoger Instituut voor Kinesitherapie en Ergotherapie" groeide, het eerste in Vlaanderen.

Toen het klooster leeg kwam te staan, werd op vraag van de Brugse bisschop Emiel Jozef De Smedt een school en een internaat opgericht voor kinderen met een fysieke handicap.
De bedoeling was, in functie van de opleiding in het Hoger Instituut, beroep te kunnen doen op artsen, paramedici en studenten. 
Hiermee werd de basis gelegd van een centrum voor gehandicaptenzorg met een grote diversiteit.

De stichter en organisator was de West-Vlaamse priester Dries Favorel (1923-2009). Hij werd in 1988 opgevolgd door priester Pierre Breyne en vanaf 2012 door lekendirecteurs.

Het hele domein staat onder het beheer van de vzw Dienstencentrum GID(t)S vzw. Het Dominiek-Savioinstituut dat instaat voor de domeinen zorg en onderwijs, heeft hiervoor negen erkenningen:
De verschillende organisaties verstrekken zorgen aan meer dan 900 kinderen, jongeren en volwassenen met een fysieke handicap. De zorg kan zowel ambulant, residentieel of semi-residentieel zijn.

De activiteiten zijn onderverdeeld in vier vzw’s:
De diensten die ambulante zorg verstrekken groeien constant, met als doel de personen met een handicap zo lang en optimaal in de eigen omgeving te laten verblijven.
Het betreft:

Voor schoolgaande kinderen gelden individuele begeleidingen die ze voorbereiden op een zelfstandige toekomst of op een toekomst met permanente begeleiding.

Voor volwassenen is er een divers aanbod voor zowel dagbesteding als wonen, volgens de mogelijkheden en de verwachtingen van elkeen omtrent individuele woon- of dagbestedingsvormen, dan wel voor een groepsgebonden aanbod.

Het hele Dominiek Saviocomplex staat in België bekend als een van de toonaangevende instellingen voor de begeleiding en therapie van motorisch gehandicapten, jongeren en volwassenen. 



</doc>
<doc id="1226675" url="https://nl.wikipedia.org/wiki?curid=1226675" title="Tursan">
Tursan

De Tursan is een wijnstreek genoemd naar de plaatsjes Castelnau-Tursan en Vielle-Tursan is een Vin Délimité de Qualité Supérieure (VDQS) sinds 1958, bij decreet van 11/07/1958, veranderd de 26/02/2003.

Het productiegebied in het zuidwesten van Frankrijk beslaat potentieel 4.000 hectare (slechts minder dan 500 hectare worden ingenomen door wijngaarden), het ligt 35 km ten zuiden van Mont-de-Marsan en betreft 39 gemeenten van de Landes en 2 gemeenten van de Gers, en het Adourgebied, tussen de Landes en de Béarn. 

Er worden witte, rosé en rode wijnen geproduceerd.




Landes:






Gers:




</doc>
<doc id="1227664" url="https://nl.wikipedia.org/wiki?curid=1227664" title="Masanobu Fukuoka">
Masanobu Fukuoka

Masanobu Fukuoka (Iyo, 2 februari 1913 - 16 augustus 2008) is een Japanse microbioloog en de bedenker van de "Natuurlijke landbouw", een vorm van biologische landbouw waarbij geen kunstmest of compost, insecticiden en herbiciden worden gebruikt en de grond niet door de mens wordt bewerkt.

Fukuoka, als microbioloog werkzaam bij de planteninspectie van de Japanse douane, begon na een verlichtingservaring waarbij hij de zinloosheid van de gangbare landbouwmethode zag, op het land van zijn vader met de natuurlijke landbouwmethode. Hij heeft deze toegepast op de teelt van rijst en gerst (rijst - gerstrotatie), fruit (citrusvruchten) en groenten.

Bij natuurlijke landbouw wordt vooral gebruikgemaakt van de natuurlijke vruchtbaarheid van de grond en natuurlijke (kippen)mest, en plantaardig restmateriaal gerecycleerd. Verder wordt van ecologische principes uitgegaan.

Voor de teelt van rijst en gerst wordt de grond verrijkt door het ongehakselde stro van het geoogste graan weer over de akkers te verspreiden met enige kippenmest om de verrotting van het stro te bevorderen. Er wordt witte klaver als bodembedekker gebruikt en om het onkruid te verdringen. De door de klaver gebonden stikstof komt door de afstervende planten ervan weer in de grond.

De grond wordt niet door menselijk ingrijpen bewerkt, dus ook niet door het onderploegen van de groenbemester (de witte klaver). De structuur van de bodem wordt alleen verbeterd door de wortels van de groenbemester en het bodemleven (micro-organismen en gedierte, bijvoorbeeld wormen). De bodem krijgt zo ook een voldoende doorlaatbaarheid voor regenwater.

Bewerking van de grond door ploegen en eggen heeft een verstoring van het bodemleven tot gevolg en maakt volgens deze theorie de grond dichter en compacter, met als gevolg dat deze grond minder levend zou worden.

In de rijst – gerstrotatie teelt wordt het rijststro voor de verrijking van de grond tijdens de gerstteelt gebruikt en gerststro tijdens de rijstteelt.
Hierdoor kunnen ziekteverwekkers uit het verterende rijststro niet overgaan op de opgroeiende rijst en omgekeerd bij de gerstteelt.

Het toepassen van kunstmest geeft het opschietende graan snelle voedingstoffen waardoor het snel opschiet maar ook veel vatbaarder zou worden voor ziekten.
Voor de bestrijding hiervan moeten dan weer insecticiden en herbiciden worden gebruikt en zo raakt de teelt in een neerwaartse spiraal die het voortdurende gebruik van kunstmest en ziekte-, en plagenbestrijdingsmiddelen nodig maakt. Ook zou de grond hierbij steeds meer zijn levenskracht verliezen. Het toepassen van kunstmest zou het bodemleven doden. Keuze voor de natuurlijke landbouw betekent de omgekeerde weg uit de neerwaartse spiraal naar een toestand waarin met minimale inspanning van de mens levenskrachtige planten worden geteeld met een gunstig gevolg voor de lichamelijke gezondheid. Het toepassen van compost in de biologische landbouw vereist veel werk, zoals het verzamelen van het basismateriaal van de compost, het toevoegen van de compostering versnellende middelen en het keren van de compost en wordt daarom in de natuurlijke landbouw niet toegepast.

Natuurlijk wil zeggen: de natuur zelf zo veel mogelijk het werk laten doen.
Dit is mogelijk door de combinatie van het weer uitstrooien van het stro verrijkt met kippenmest (van scharrelkippen) en een groenbemester. Fukuoka liet voor de bemesting eerst eenden in zijn akker rondlopen, maar door de aanleg van een snelweg over zijn veld werd dit onmogelijk.

Bij de fruitteelt zaait men de fruitbomen tussen bodemverrijkende boomsoorten (Fukuoka noemt als voorbeeld de acacia) in en laat men de fruitbomen op natuurlijke wijze uitgroeien tot hun optimale vorm. Snoeien van de bomen maakt elk jaar opnieuw snoeien weer noodzakelijk voor het behouden van de gewenste vorm. Daarom worden in de gangbare fruitteelt de takken zo veel mogelijk uitgebogen in plaats van weggesnoeid. Door deze werkwijze wordt bij de gangbare fruitteelt een optimale lichttoetreding verkregen, die bij het snoeien van natuurlijke groei niet mogelijk is. Bij een omschakeling van gangbare fruitteelt naar natuurlijke fruitteelt moet men rekening houden met een groot verlies in de startperiode, omdat fruitbomen in de gangbare fruitteelt zo dicht op elkaar staan dat voor een natuurlijke situatie veel bomen zullen moeten sneuvelen. De overgebleven, altijd gesnoeide bomen zullen wellicht niet in staat zijn uit te groeien tot hun natuurlijke vorm, omdat zij hun hele leven gesnoeid of uitgebogen zijn. Fukuoka schrijft in zijn boek "The One-Straw Revolution" bovendien dat geteelde bomen bij verplanting wortelbeschadiging oplopen en daarmee mogelijk weer hulp nodig hebben. Hij propageert de natuurlijke groei door zaadverspreiding. Bij verplanting kan een boom zich ook nog opnieuw moeten oriënteren op de zon, wat de plant verzwakt.

Bij deze groenteteelt worden speciale eenjarige soorten gebruikt. Het zaad van de verschillende soorten wordt vermengd met het zaad van een groenbemester uitgestrooid. Er worden groentesoorten gebruikt waarbij de ene soort de voor de andere soort schadelijke insecten zou verjagen. Men oogst maar een gedeelte van de uitgegroeide groenten, waardoor de soorten zich elk jaar opnieuw kunnen uitzaaien. Het nadeel hiervan is dat er geen vruchtwisseling plaatsvindt en dat schimmel- en virusziekten kunnen toeslaan. Deze groenten hebben een iets bitterder smaak dan de traditioneel geteelde groenten, maar zouden veel meer levenskracht bevatten. Dit wordt ook door de biologisch-dynamische landbouw geclaimd.

Voor elk klimaat en de microklimatologische omstandigheden van het specifieke landbouwgebied moet worden gezocht naar de meest geschikte natuurlijke methode, waarbij het niet toepassen van kunstmest of compost, het niet bewerken van de landbouwgrond, het niet gebruiken van insecticiden of herbiciden en het minimaliseren van de menselijke werkzaamheden centraal staan.

Deze boeken zijn in bovenstaande volgorde in de tijd verschenen en geven de ontwikkeling van het denken van Fukuoka aan.




</doc>
<doc id="1227741" url="https://nl.wikipedia.org/wiki?curid=1227741" title="Verdovende middelen en verkeer">
Verdovende middelen en verkeer

Rijden onder invloed van verdovende middelen betekent: het besturen van een voertuig onder invloed van medicijnen die de rijvaardigheid beïnvloeden en/of drugs.

Rijden onder invloed van drugs is vooralsnog moeilijk preventief te controleren. Daar wordt wel aan gewerkt.

Een aantal medicijnen kan de rijvaardigheid beïnvloeden. De fabrikant of de apotheker geeft dat aan op de verpakking of in een bijsluiter.

Rijden onder invloed wordt aangemerkt als misdrijf.



</doc>
<doc id="1227850" url="https://nl.wikipedia.org/wiki?curid=1227850" title="Leukoaraiose">
Leukoaraiose

Leukoaraiose (Oud-Grieks λευκός, "wit" en ἀραίωσις, "verdunning" van ἀραιός, "dun") is de benaming voor diffuse, confluerende (samenvloeiende) afwijkingen in de witte stof gezien op CT- en MRI-scans van de hersenen. De afwijkingen worden vaak gezien op hogere leeftijd en zijn geassocieerd met vasculaire risicofactoren zoals bijvoorbeeld hoge bloeddruk en hyperhomocysteïnemie.

Leukoaraiose wordt gekenmerkt door diffuse, samenvloeiende wittestofafwijkingen die een verlaagde densiteit (dichtheid) op CT-scans vertonen en op T2-gewogen en FLAIR MRI-opnames een hyperintens signaal geven. 

Bij vorderende leeftijd worden steeds meer focale wittestofafwijkingen gevonden; "ware" leukoaraiose, waarbij er sprake is van diffuse afwijkingen is echter minder vaak voorkomend. Confluerende wittestofafwijkingen die voldoen aan de radiologische diagnose leukoaraiose worden bij 10% van de personen tussen 50 en 75 jaar gevonden, zonder dat zij daarbij symptomen vertonen. Leukoaraiose is een beschrijvende term voor de radiologische afwijkingen, zonder dat daarbij een uitspraak over de onderliggende pathologische veranderingen wordt gedaan. Gedissimineerde metastasering in de witte stof, lymfomen en een obstructiehydrocefalus kunnen vergelijkbare radiologische veranderingen geven. De wittestofafwijkingen worden bij toenemende leeftijd in steeds grotere mate aangetroffen bij vrouwen dan bij mannen.

De term leukoaraiose werd in 1987 geïntroduceerd door Vladimir Hachinski et al., toen bij de snelle toename in het gebruik van CT bij een groeiend aantal personen afwijkingen in de cerebrale witte stof werden gezien. Aanvankelijk werd gedacht dat deze wittestofafwijkingen het radiologische equivalent van de ziekte van Binswanger waren. Sindsdien is gebleken dat de oorzaak van de wittestofafwijkingen minder eenduidig is en dat het klassieke ziektebeeld dat Otto Binswanger beschreef uiterst zeldzaam is.

Lange tijd is gedacht dat leukoaraiose een goedaardige radiologische bevinding was. Tegenwoordig is dit idee verlaten en blijkt leukoaraiose met tal van aandoeningen geassocieerd.

Leukoaraiose komt vaker voor bij mensen die een herseninfarct hebben doorgemaakt. Zo werd in grote populaties als die van de Lausanne Stroke Registry een prevalentie van 7% gemeld. Het is met name geassocieerd met de zogenaamde lacunaire infarcten, die ongeveer 20% van de herseninfarcten omvatten. Patiënten met leukoaraiose en een vernauwing van een halsslagader hebben 12% meer kans op het krijgen van een herseninfarct (en dan met name lacunaire infarcten) dan patiënten die een dergelijke carotisstenose hebben zonder wittestofafwijkingen op CT of MRI. Ook hebben zij drie keer zoveel kans om te overlijden als gevolg van een vasculaire aandoening. Verder lopen ouderen met leukoaraiose een groter risico op het krijgen van een hersenbloeding, zeker als zij bloedverdunners gebruiken. Ook het geven van trombolyse in het acute stadium van een herseninfarct zorgt voor een groter aantal bloedingen bij patiënten met leukoaraiose. Dit relatieve risico bedroeg in een studie 2,7; bijna 10% van de patiënten met een lacunair infarct en leukoaraiose kreeg een bloeding na toediening van trombolyse.

Leukoaraiose is geassocieerd met een tragere informatieverwerking, executieve functies en een slechter geheugen. Leukoaraiose wordt gezien bij 30-67% van de mensen die lijden aan een dementiesyndroom, zowel bij vasculaire dementie als de ziekte van Alzheimer.

Tachtig procent van de ouderen met leukoaraiose hebben een loopstoornis en naarmate het lopen verder gestoord raakt, neemt ook de leukoaraiose toe. De loopstoornis leidt tot vaker vallen met botbreuken tot gevolg. Verder sterven ze vaker ten gevolge van een longontsteking. Leukoaraiose wordt ook in verband gebracht met verminderde controle over de blaas en veranderingen in de gemoedstoestand, zoals bij het CADASIL-syndroom, een genetische oorzaak van leukoaraiose.

Verschillende pathologische veranderingen dragen bij aan de wittestofschade zoals deze wordt waargenomen op beeldvormende diagnostiek. Pathologisch kenmerkt leukoaraiose zich in verbleking van het myeline, gliose van de witte stof, verlies van axonen en toename van de ruimte rondom bloedvaatjes (de zogenaamde perivasculaire ruimte). Verder is er vaak sprake van een concentrische verdikking van het hyaline en verlies van gladde spiercellen, waardoor het lumen van bloedvaatjes kleiner wordt. Bij asymptomatische ouderen gaat het veranderingsproces van de bloedvaten niet verder dan deze arteriosclerose. Complexere veranderingen van de vaatwanden zijn tegenwoordig zeldzamer, waarschijnlijk als gevolg van een betere behandeling van hypertensie. Bij grotere, confluerende laesies is naast myelineverlies en gliose ook sprake van microinfarcering. Veranderingen in de witte stof rondom de hersenventrikels (de zogenaamde periventriculaire witte stof) zijn met name het gevolg van gliose en niet zo zeer van ischemie.

De leukoaraiose die wordt gezien bij alzheimerpatiënten blijkt niet zo zeer te correleren met de amyloïdangiopathie, maar meer met de non-amyloïde arteriosclerose. Leukoaraiose wordt echter ook gezien bij patiënten die lijden aan sporadische cerebrale amyloïdangiopathie, waarbij er geen sprake is van de ziekte van Alzheimer. Bij die patiënten is er sprake van ß-amyloïdafzettingen in de proximale delen van de arteriolen. Waarschijnlijk zijn deze amyloïdafzettingen op zichzelf in staat tot het veroorzaken van leukoaraiose.


</doc>
<doc id="1228076" url="https://nl.wikipedia.org/wiki?curid=1228076" title="Al Seckel">
Al Seckel

Alfred Paul (Al) Seckel (New York, 3 september 1958 - Frankrijk, 2015) was een Amerikaanse expert in gezichtsbedrog en andere zintuiglijke illusies en hoe deze inherent zijn aan het menselijk bewustzijn. Hij hield zich voornamelijk bezig met experimenten en onderzoek naar neuroanatomische en elektrofysiologische verklaringen daarvoor in het netvlies en de hersenschors.

Seckel schreef een aantal boeken over optische illusies en gaf er ook lezingen over op Amerikaanse universiteiten. Zijn boeken variëren van inhoud tussen 'voornamelijk ter vermaak' tot 'voornamelijk ter educatie'.

Seckel besteedde veel tijd aan het geven van lezingen en was één van de oprichters van de "Southern California Skeptics". Verder voerde hij actief protest tegen het lesgeven in creationisme op openbare scholen. Seckel is een van de ontwerpers van de Darwin Vis, een non-religieuze Darwinistische versie van de Ichthus. In 2005 verliet hij Caltech om zich te richten op het schrijven en op eigen onderzoek. Wel heeft Seckel zijn samenwerking met onderzoekers van Harvard voortgezet in het onderzoek naar ruimtelijke beeldspraak. Hij schreef ook voor "National Geographic Junior" veel artikelen.

Seckel had sinds 1994 leukemie en kreeg later last van zijn hart. Zijn eigen website en de "San Gabriel Valley Tribune" meldden in september 2015 dat hij op 57-jarige leeftijd in de buurt van zijn huis in Frankrijk was overleden. De precieze sterfdatum is niet bekend.

Een (incomplete) lijst van Seckels uitgebrachte boeken:



</doc>
<doc id="1228256" url="https://nl.wikipedia.org/wiki?curid=1228256" title="St. Joannes de Deo Ziekenhuis (Utrecht)">
St. Joannes de Deo Ziekenhuis (Utrecht)

Het St. Joannes de Deo is een voormalig ziekenhuis aan de Mariaplaats in de Nederlandse stad Utrecht.

Het ziekenhuis, dat in 1896 is geopend, was een project van de rooms-katholieke burgerlijke verplegers-orde van de Hospitaalbroeders van Sint Johannes de Deo. Oorspronkelijk bestond alleen het linkerdeel van het gebouw. Het gedeelte rechts van de trapgevel werd in de twintigste eeuw in identieke stijl (neogotiek) toegevoegd. In 1971 is het gebouw in gebruik genomen door het Utrechts Conservatorium.




</doc>
<doc id="1228257" url="https://nl.wikipedia.org/wiki?curid=1228257" title="Overkammer">
Overkammer

Een overkammer is een kalende man die het restant van zijn haar over de kale delen van het hoofd kamt. Omdat het sinds de twintigste eeuw steeds gebruikelijker is geworden om een kaal of kalend hoofd kort te knippen of helemaal glad te scheren, neemt het aantal overkammers af.

Overkammers camoufleren de kale of kalende plekken op hun schedel door hun haardracht zodanig aan te passen dat die plekken minder opvallen. Dit betekent vaak dat de haren aan de zijkant van het hoofd langer moeten groeien, zodat deze de kale of kalende plekken kunnen bedekken. Deze techniek is echter moeilijk goed toe te passen en leidt naarmate de kaalheid vordert tot steeds minder bevredigende resultaten. Er zijn mannen die bij beginnende kaalheid beginnen over te kammen maar daar later mee stoppen. Andere mannen blijven hun leven lang overkammen.

Typerend is het steeds lager aanbrengen van de scheiding in het haar. Bovendien ontstaat uiteindelijk bij toenemende kaalheid het zogenaamde overkam-matje: een streng langgehouden haren die over het kale hoofd 'gevouwen' worden. Soms worden ze met gel vastgeplakt.

Bekende voorbeelden van (voormalige) overkammers zijn:


</doc>
<doc id="1228323" url="https://nl.wikipedia.org/wiki?curid=1228323" title="Vin Délimité de Qualité Supérieure">
Vin Délimité de Qualité Supérieure

VDQS was een afkorting voor de Franse wijnterm Vin Délimité de Qualité Supérieure (Wijngebied van Superieure Kwaliteit), volgens het Franse systeem voor de rangschikking van kwaliteit voor wijn. Deze categorie werd in 1949 gecreëerd om de leegte op te vullen tussen de Vin de Pays (VdP) en de AOP wijnen. Het was een tussenstap naar de volledige AOP status, en hierbij ging het niet zoals bij de VdP om regio’s, maar veel eerder om zeer lokale, haarscherp vastgestelde gebieden. VDQS wijnen waren onderworpen aan strenge voorschriften en kwaliteitscontroles door het Office National Interprofessionel des Vins.

Door talrijke promoties van gebieden tot AOP was het belang van de VDQS al langer tijd sterk afgenomen. Toen eind 2007 besloten werd tot opheffing ervan in het kader van de nieuwe Europese etiketteringsvoorschriften, waren er nog maar 19 van over. Ze konden opteren voor de status van IGP (opvolger van Vin de Pays) of Appellation d'origine protegée (AOP). Slecht één wijn opteerde voor de IGP status. De overige werden AOP's. De term VDQS is met ingang van 31 december 2011 volledig afgeschaft. 

WIC Nieuwsbrief voor professionals 2011



</doc>
<doc id="1228530" url="https://nl.wikipedia.org/wiki?curid=1228530" title="Sint Martinusgasthuis">
Sint Martinusgasthuis

Het Sint Martinusgasthuis is een hofje en voormalig gasthuis in de stad Groningen, dat is aangewezen als gemeentelijk monument. Het gasthuis is gelegen in de Grote Leliestraat in de Hortusbuurt, de straat met de meeste hofjes en gasthuizen van de stad Groningen.

In 1869 werd de bouwaanvraag van de eerste woningen van het Sint Martinusgasthuis ingediend door de rooms-katholieke instelling van weldadigheid "Liefde tot God en onze Evennaasten". De bouw van het gasthuis ging van start en rond 1880 konden de eerste rooms-katholieke, wat oudere bewoners een huisje in het gasthuis betrekken. Deze zgn. conventualen dienden zich wel fatsoenlijk te gedragen; ordeverstoring, onzedelijk gedrag e.d. was uit den boze.
Pas in 1892 krijgt het gasthuis zijn huidige symmetrische vorm met het verrijzen van een aantal huisjes aan de straatkant.

In de jaren '60 van de vorige eeuw kregen conventualen steeds minder belangstelling voor de huisjes en werden zij geleidelijk aan steeds meer vervangen door 'gewone' huurders van verschillende leeftijden. In 1987 wordt het gasthuis verkocht aan woningbouwvereniging Concordia (huidige naam: De Huismeesters), die het gasthuis grondig renoveert en verschillende huisjes samenvoegt. Momenteel wordt het Sint Martinusgasthuis voornamelijk bewoond door dertigers en veertigers.



</doc>
<doc id="1228645" url="https://nl.wikipedia.org/wiki?curid=1228645" title="Halsslagaderdissectie">
Halsslagaderdissectie

Halsslagaderdissectie is een inwendige scheuring van de halsslagader.

De slagaderwand bestaat uit drie lagen. De binnenste laag scheurt, en er komt bloed tussen de binnenste en middelste laag, de ader vernauwt en zet uit/zwelt op.

Omdat de slagader uitzet, worden naastgelegen zenuwbanen samengeperst en opgerekt. Daardoor vallen van sommige zenuwen functies uit, maar niet alle. Ook kunnen bloedvaten worden geblokkeerd, die de zenuwen van voedingsstoffen voorzien.

Als de dissectie niet door uitwendige oorzaken optreedt maar spontaan staat deze wel bekend als Spontaneous Internal Carotid Artery Dissection of sICAD. Hoewel SICAD als weinig voorkomend gold, wordt het in toenemende mate gediagnosticeerd als een oorzaak voor een cerebrovasculair accident (beroerte) op middelbare leeftijd.


</doc>
<doc id="1228955" url="https://nl.wikipedia.org/wiki?curid=1228955" title="Neurobiotaxis">
Neurobiotaxis

Neurobiotaxis is de theorie dat zenuwcellichamen of hun axons naar het gebied toe kunnen groeien van waaruit ze de meeste stimuli ontvangen.

De uitvinder van deze theorie was de Nederlander Cornelius Ubbo Ariëns Kappers in 1921. Het begrip van "neurobiotaxis" heeft bijgedragen aan onder meer het onderzoek naar de evolutie van de hersenen.


</doc>
<doc id="1228967" url="https://nl.wikipedia.org/wiki?curid=1228967" title="Louis Bolk">
Louis Bolk

Lodewijk (Louis) Bolk (Overschie, 10 december 1866 – Amsterdam, 17 juni 1930) was een Nederlandse anatoom en embryoloog die de theorie van foetalisatie uitvond, over de menselijke vorm. Gavin de Beer en Stephen Jay Gould ontwikkelden zijn theorie, door hun soms neotenie genoemd, later verder.

Bolk hield zich voornamelijk bezig met de menselijke evolutie. In zijn onderzoeken daarnaar sprak hij met name de wetenschappen van de fylogenetica en de biologische morfologie aan. Hij richtte zich veelal op de gelijkenissen tussen de menselijke bouw en die van de apen en de vergelijkende anatomie van de kleine hersenen ten opzichte van praktisch elke zoogdiergroep.

Bolk werd in 1898 hoogleraar anatomie aan de Universiteit van Amsterdam, waar hij in 1917 rector magnificus werd. Daar studeerde hij eerder zelf medicijnen. Bolk was tevens verantwoordelijk voor de bouw van het in 1909 geopende Anatomisch Laboratorium aan de Mauritskade.

Bolks foetalisatietheorie houdt globaal gesteld in dat een mens een geslachtsrijp geworden foetale aap is. Naar aanleiding van bepaalde kenmerken als beperkte pigmentatie, de positie van ons achterhoofdsgat, de kaaklengte en onze bescheiden lichaamsbeharing, concludeerde Bolk dat tijdens de evolutie de aapachtige voorouder van de mens een vertraging of wellicht stilstand in zijn ontwikkelingsproces doormaakte. Daardoor heeft de huidige volwassen mens veel voor apen foetale kenmerken nog steeds. De hormoonhuishouding ligt daaraan volgens Bolk ten grondslag.
Bolk overleed op zijn 64e aan de gevolgen van kanker. In 1918 kostte dit hem al de amputatie van zijn rechterbeen. Toen de kanker later terugkwam, nam hij in 1930 ontslag. Een maand later stierf hij.



</doc>
<doc id="1229293" url="https://nl.wikipedia.org/wiki?curid=1229293" title="Andreas Bonn">
Andreas Bonn

Andreas Bonn (Amsterdam, 17 juni 1738 - aldaar, 2 september 1817) was een Nederlandse arts, anatoom en chirurg.

Hij studeerde te Amsterdam en te Leiden, waar hij in 1763 promoveerde. Bonn vestigde zich in 1764 te Amsterdam als geneesheer, waar hij in 1771 werd benoemd tot hoogleraar in de ontleed- en heelkunde aan het Atheneum. Hij was de opvolger van Petrus Camper en een van de oprichters van het Genootschap ter bevordering der Heelkunde (1790) te Amsterdam. 

Bonn was lid van het Koninklijke Nederlandse Akademie van Wetenschappen, Eerste Klasse, met als installatiedatum 4 mei 1808, in het vakgebied Geneeskunde.

In Amsterdam is de Andreas Bonnstraat naar hem vernoemd.



</doc>
<doc id="1229302" url="https://nl.wikipedia.org/wiki?curid=1229302" title="2-aminobutaan">
2-aminobutaan

2-aminobutaan of "sec"-butylamine is een kleurloze vloeistof met een sterke visgeur (ammoniakgeur). Het is een primair amine met een asymmetrisch koolstofatoom en bestaat daarom in twee optische isomeren. Het komt samen met een aantal andere primaire en secundaire amines voor in de schil en het sap van citrusvruchten.

2-aminobutaan is één van de vier isomerische amines van butaan; de andere zijn n-butylamine, "tert"-butylamine en isobutylamine.

2-aminobutaan werd gebruikt als fungicide, meer bepaald voor de bescherming tegen schimmels van fruit en aardappelen na de oogst. De fungicidewerking op citrusvruchten werd in 1962 ontdekt. Commercieel werd de stof pas vanaf 1972 gebruikt, toen het in de Verenigde Staten werd toegelaten. Merknamen van producten met 2-aminobutaan waren o.a. "Frucote", "Freshgard", "Tutane Carbonated" en "Deccotane".
Naast citrusvruchten werd de stof ook toegepast op appelen, peren, perziken en bananen. De toepassing gebeurde door onderdompeling van de vruchten of door verstuiving van het product over de vruchten. Het werd ook toegepast via fumigatie, ook op pootaardappelen.

Het gebruik als fungicide is inmiddels niet meer toegelaten. Alle registraties in de Verenigde Staten zijn ingetrokken, en ook in de Europese Unie is het product niet meer toegelaten sedert 2003. De toelatingen moesten ten laatste op 25 juli 2003 ingetrokken worden. Enkel het Verenigd Koninkrijk en Ierland kregen hierop een uitzondering; daar werd het 'essentieel gebruik' als fungicide voor de bewaring van opgeslagen pootaardappelen nog toegelaten tot ten laatste 31 december 2007.

2-aminobutaan wordt ook in kleine hoeveelheden (enkele ppm) toegevoegd als geur- en/of smaakstof in sommige voedingswaren (kaas, zuivelproducten, fruit, vlees of graanproducten).

De stof is een zwakke base. Ze reageert met sterk oxiderende stoffen en sterke zuren; ze tast tin, aluminium en sommige staalsoorten aan. De damp is zwaarder dan lucht en zeer ontvlambaar.

De stof is corrosief voor de ogen, de huid en de luchtwegen. Herhaald of langdurig huidcontact kan huidontsteking veroorzaken.



</doc>
<doc id="1230167" url="https://nl.wikipedia.org/wiki?curid=1230167" title="Charles Richet">
Charles Richet

Charles Robert Richet (Parijs, 25 of 26 augustus 1850 – aldaar, 3 of 4 december 1935) was een Frans fysioloog die het onderzoek opzette naar tal van onderwerpen in de fysiologie zoals neurochemie, spijsvertering, thermoregulatie in homeothermische dieren en ademhaling. Voor zijn onderzoek aan anafylaxie kreeg hij in 1913 de Nobelprijs voor de geneeskunde.

Richet werd geboren in Parijs als zoon van Louis Dominique Alfred Richet (1816-1891) en diens echtgenote Eugenie Renouard Richet. Zijn vader was hoogleraar Klinische Chirurgie aan de faculteit geneeskunde in Parijs. Charles volgde in de voetstappen van zijn vader, studeerde medicijnen aan de Collège de France (1876-1888) en aan de Faculteit Medicijnen. In 1869 behaalde hij er zijn mastergraad en promoveerde er in 1878.

In de tussentijd was Richet ook werkzaam in de laboratoria van Étienne-Jules Marey en Marcellin Berthelot aan de Collège de France en van Alfred Vulpian aan de Sorbonne. Na zijn promotie was hij docent geneeskunde aan de Collège de France van 1878 tot 1886 en aansluitend, van 1887 tot 1927, hoogleraar aan de Sorbonne.

In 1877 trad Richet in het huwelijk met Amélie Aubry. Samen kregen ze vijf zonen, Georges, Jacques, Charles (die, net als zijn vader, hoogleraar fysiologie in Parijs was en, op zijn beurt, werd opgevolgd door zijn zoon Gabriel), Albert en Alfred, en twee dochters, Louis en Adèle.

Aan boord van het jacht van Prins Albert I van Monaco nam Richet deel aan onderzoeksreizen in de Middellandse Zee. Met netten werden dagelijks allerlei zeedieren, vissen, kreeften en kwallen gevangen die daarna grondig werden onderzocht.

Zijn belangrijkste onderzoek deed Richet naar anafylaxie, een acute, ernstige, soms fatale overgevoeligheidsreactie na een tweede inenting. Zijn ontdekking, met de Franse arts-fysioloog Paul Portier, en beschrijving van dit verschijnsel was van van grote waarde voor onder meer hooikoorts, astma en andere allergische reacties op lichaamsvreemde stoffen en vormde een verklaring voor sommige gevallen van plotselinge dood die voorheen niet begrepen werden. Veel kennis over allergie kwam voort uit zijn werk, werk waarvoor hij in 1913 de Nobelprijs won. In 1926 ontving hij het Franse Legioen van Eer voor zijn werk gedurende de Eerste Wereldoorlog naar de studie van bloedplasmatransfusie. Vierentwintig jaar lang was hij redacteur van "Revue Scientifique" (1878-1902) en vanaf 1917 co-redacteur, naast Gley en Teissier, van "Journal de Physiologie et de Pathologie Générale".

Naast fysiologisch onderzoek en schrijven van medische artikelen was Richet een man van vele talenten. Door Étienne-Jules Mareys experimenten met vogelvlucht werd hij aangetrokken tot de aeronautica en in de jaren 1890 werkte hij nauw samen met luchtvaartpionier Victor Tatin. Hij aanmoedigde en financierde Louis Charles Breguet, met wie hij de eerste helikopter bouwde, de "gyroplane Bréguet-Richet" die in 1907 haar luchtdoop kreeg. Voorts was hij een strijdbaar pacifist.

Als student kreeg Richet een visioen die het startpunt vormde van een levenslange interesse in het paranormale. Samen met het echtpaar Pierre en Marie Curie voerde hij uitgebreide studies uit naar hypnose en mediums. Dit leidde tot zijn "Theorie van Cryptesthesia" waarin hij een extra-zintuigelijke waarneming introduceerde – "een gave van cognitie die geen relatie heeft met onze normale middelen van kennis". Tevens introduceerde hij de term ectoplasma, om de slijmerige substantie te beschrijven die wordt geproduceerd bij de manifestatie van geesten. Daarnaast deed hij redactiewerk voor het niet-zo wetenschappelijk tijdschrift "Revue Métapsychique".


</doc>
<doc id="1230463" url="https://nl.wikipedia.org/wiki?curid=1230463" title="Valgus">
Valgus

Valgus is een standsafwijking van een ledemaat, waarbij het distale deel van de mediaanlijn af wijst (in tegenstelling tot varus)

Bij een valgusstand van de knieën, genua valga, staan de onderbenen naar buiten (X-benen). Bij een hallux valgus wijst de top van de grote teen naar buiten, terwijl de basis naar mediaan is verschoven. Vergelijkbare afwijkingen komen voor bij de heupen coxa valga, de enkels talipes valgus en de ellebogen cubitus valgus.

Standsafwijkingen kunnen zowel symmetrisch als asymmetrisch voorkomen. De grootte van de afwijking kan worden gemeten door rechtstreeks de hoek in het gewricht te bepalen (bij x-benen de hoek tussen boven- en onderbeen) of door de afstand tussen twee punten te meten (bij x-benen de afstand tussen de enkels terwijl de knieën elkaar raken). In het eerste geval is het meestal nodig een röntgenfoto te maken; nadeel van de tweede methode is dat niet alleen de hoek maar ook de lengte de afstand beïnvloedt.

Een valgusstand kan worden veroorzaakt door ziektes als chronische nierinsufficiëntie en rachitis. Meestal is er echter geen pathologische oorzaak: kinderen tussen 2 en 7 jaar hebben gewoonlijk een valgus.


</doc>
<doc id="1230488" url="https://nl.wikipedia.org/wiki?curid=1230488" title="Varus (aandoening)">
Varus (aandoening)

Varus is een standsafwijking van een ledemaat waarbij het distale deel naar de lichaamsas toewijst (in tegenstelling tot valgus).



</doc>
<doc id="1230698" url="https://nl.wikipedia.org/wiki?curid=1230698" title="Peter Medawar">
Peter Medawar

Peter Brian Medawar (Rio de Janeiro, 28 februari 1915 – Londen, 2 oktober 1987) was een in Brazilië geboren Britse wetenschapper. Hij verwierf zijn grootste erkenningen met zijn werk aan afstotings- en acceptatieverschijnselen van het immuunsysteem met betrekking tot orgaantransplantaties.

De in Brazilië geboren Medewar was de zoon van Nicholas Agnatius Medawar en Edith Muriel Dowling. Als jonge jongen verhuisde hij samen met zijn familie naar Engeland. Hij begon zijn academische leven in 1928 op het Marlborough College in Engeland, vanwaar hij in 1932 naar het Magdalen College van de Universiteit van Oxford ging. Daar studeerde Medawar zoölogie onder Howard Florey. Na die studie afgerond te hebben ging hij werken op Florey's "School of Pathology" op Oxford. Daar raakte hij geïnteresseerd in biologisch onderzoek met betrekking tot medicijnen.

Gedurende de Tweede Wereldoorlog, toen hij werkzaam was in het brandwondencentrum van de Glasgow Royal Infirmary in Schotland, deed hij onderzoek naar weefseltransplantatie en dan vooral naar huidtransplantatie van ernstig gewonde soldaten. Hierbij ontdekte hij dat huid- en orgaantransplantatie tussen individuen van dezelfde soort werd belemmend door genetische verschillen gelokaliseerd op de witte bloedcel. 

Medawar was hoogleraar zoölogie op de Universiteit van Birmingham (1947-1951) en de University College London (1951-1962). In 1962 werd hij benoemd tot directeur van het National Institute for Medical Research. Verder was hoogleraar experimentele geneeskunde op de Royal Institution of Great Britain (1977-1983) en directeur van de Royal Postgraduate Medical School (1981-1987). Medawar stond met name bekend om zijn inventiviteit en brede interessegebied. Hij had onder meer belangstelling voor opera, filosofie en cricket.

Medawar kreeg samen met Frank Macfarlane Burnet in 1960 de Nobelprijs voor de Fysiologie of Geneeskunde voor de ontdekking dat het immuunsysteem van een foetus al leert 'lichaamseigen' en 'lichaamsvreemd' te onderscheiden. Dit kwam voort uit Burnets reeds in 1949 geopperde hypothese dat cellen al in de embryonale fase de vaardigheid ontwikkelen om eigen en ongewenst weefsel te onderscheiden. Deze wetenschap droeg later bij aan de pogingen afstoting bij orgaantransplantaties te voorkomen.

Naast praktijkwerk droeg Medawar ook als auteur bij aan de wetenschap en wetenschapsfilosofie. Hij schreef onder meer:

Medawar ontving de Royal Medal in 1959; hij werd in 1965 geridderd en sindsdien mocht hij als "sir" benoemd worden. In 1969 ontving hij de Copley Medal en de Faraday Prize in 1987. Vervolgens ontving hij in 1981 de Order of Merit.

In 1969 kreeg hij zijn eerste hersenbloeding, die zijn spraak en bewegingsvrijheid beperkte. Desondanks zette hij zijn schrijven en zijn onderzoeken voort, zij het op beperkte schaal. Maar er volgden meer hersenbloedingen en in 1987 bezweek Medawar. Hij liet een vrouw (Jean Shinglewood Taylor), twee zoons (Charles en Alexander) en twee dochters (Caroline en Louise) na.


</doc>
<doc id="1230827" url="https://nl.wikipedia.org/wiki?curid=1230827" title="Miose">
Miose

Miose is de vernauwing van de pupil in het oog door samentrekking van de musculus sphincter pupillae. Miose is het tegengestelde van mydriase.

Miose treedt bij gezonde mensen op:




</doc>
<doc id="1230884" url="https://nl.wikipedia.org/wiki?curid=1230884" title="John Belchier">
John Belchier

John Belchier (Kingston-upon-Thames?, 1706 - ?, 6 februari 1785) was een Brits chirurg.

Belchier was van 1736 tot en met 1768 chirurg aan het (nog steeds bestaande) "Guy's Hospital" in Londen. Hij werd in 1737 geëerd met de Copley Medal door de Royal Society of London.

Belchier was ook de eerste voorzitter van het "Foundling Hospital", eveneens in Londen destijds. Later verhuisde dat naar Berkhamsted, Hertfordshire, terwijl de originele locatie in 1926 gesloopt. In 2004 werd op die plek het "Foundling Museum" geopend ter ere van de eerdere bestemming.

Het Foundling Hospital was een liefdadigheidsinstelling dat dienstdeed als woonruimte voor hulpbehoevende kinderen, waar ze tevens een opleiding konden volgen. De benaming 'Hospital' was afgeleid van het Engelse "hospitality" (gastvrijheid), niet zozeer van "hospital" (ziekenhuis).


</doc>
<doc id="1230984" url="https://nl.wikipedia.org/wiki?curid=1230984" title="Drive Against Malaria">
Drive Against Malaria

Drive Against Malaria is een in 1998 gestarte internationale actie van de Engelsman David Robertson, tegenwoordig geholpen door de Nederlandse voormalig-televisiepresentatrice Julia Samuël, ter bestrijding en preventie van de ziekte malaria.

Het middel dat Robertson en Samuël inzetten om met name in Afrika de ziekte tegen te gaan, is het uitdelen van een grote hoeveelheid geïmpregneerde muskietennetten. Malariamuggen steken alleen 's nachts. Wie slaapt onder een muskietennet minimaliseert het risico op een beet, is het uitgangspunt. Het 'Drive' uit de titel komt van de bezigheid van het duo om met een 4x4 door Afrika te rijden en daarbij netten en medicijnen uit te delen. Ze zijn onder meer actief in Congo, Nigeria, Angola, Tsjaad, Kameroen en Equatoriaal-Guinea.

De Brit kwam op het idee voor de actie nadat hij in 1988 de meest dodelijke vorm van malaria overleefde. Samuël stortte zich op de actie nadat ook zij in 1999 de 4-delige documentaire Crossing Africa produceerde. Zij liep zelf malaria op tijdens een reis door Mozambique in 2006. Het initiatief is volkomen afhankelijk van giften.

"Drive Against Malaria" werkt samen met onder meer UNICEF, de Wereld Gezondheidsorganisatie en de "Ministries Of Health" in de Afrikaanse landen.



</doc>
<doc id="1231364" url="https://nl.wikipedia.org/wiki?curid=1231364" title="Fenylpropanoïde">
Fenylpropanoïde

Fenylpropanoïden zijn een groep secundaire plantenstoffen die biogesynthetiseerd worden uit het aminozuur fenylalanine. Ze hebben diverse functies in de plant, zoals bescherming tegen herbivoren, micro-organismen of andere aanvallers van buitenaf; als structureel onderdeel van de celwand; bescherming tegen ultraviolet licht; als pigment en als signaalmolecuul.

Fenylalanine (dat zelf afkomstig is uit shikiminezuur) wordt eerst omgezet in kaneelzuur door het enzym fenylalanine ammonia lysase (PAL). Een reeks van enzymatische 
hydroxyleringen en methyleringen leidt tot coumarinezuur, cafeïnezuur, ferulinezuur, 5-hydroxyferulinezuur en sinapinezuur. Omzetting van deze zuren tot de corresponderende esters levert enkele van de vluchtige componenten van kruiden- en bloemenaroma's die bijvoorbeeld dienen als lokstoffen voor pollinators. Ethylcinnamaat is hiervan een voorbeeld.

Reductie van de carbonzuurgroep in de kaneelzuren levert de corresponderende aldehyden, zoals cinnamaldehyde. Verdere reductie levert monolignolen zoals coumarylalcohol, coniferylalcohol en sinapylalcohol. Monolignolen kunnen gepolymeriseerd worden tot diverse vormen van lignine en suberine, die dienen als structurele componenten van de celwand van planten.
Fenylpropenen zoals eugenol, chavicol, safrol en estragol zijn eveneens afgeleid van de monolignolen. 

Hydroxylering van kaneelzuur in de 2-positie leidt tot "p"-coumarinezuur, hetgeen verder kan worden omgezet in gehydroxyleerde derivaten zoals umbelliferon. Een andere toepassing van "p"-coumarinezuur via zijn thio-ester met coënzym A (bijvoorbeeld 4-coumaroyl-CoA), is de productie van chalcon. Dit gebeurt via de additie van drie malonyl-CoA moleculen en hun cyclisatie tot een tweede fenylgroep "(zie polyfenolen)". Chalcon is de precursor van alle flavonoïden, een diverse klasse plantenstoffen.

Stilbenoïden, zoals resveratrol, zijn gehydroxyleerde derivaten van stilbeen. Zij worden gevormd door een alternatieve cyclisatie van cinammoyl-CoA of 4-coumaroyl-CoA.


</doc>
<doc id="1231682" url="https://nl.wikipedia.org/wiki?curid=1231682" title="Hugh Huxley">
Hugh Huxley

Hugh Esmor Huxley (FRS) (25 februari 1924) is een Britse bioloog. Hij geeft als hoogleraar les aan de "Brandeis University" in Massachusetts (in de Verenigde Staten).

Huxley kreeg vooral erkenning door zijn onderzoeken naar de structuur van spieren. In de jaren vijftig van de 20e eeuw was hij een van de eerste die elektronenmicroscopie gebruikte om het 'glijdend filamentmechanisme' bij spiercontractie vast te stellen. Als gevolg daarvan is ons begrip van spierstructuren verder toegenomen door elektronenmicroscopie en met gebruik van afgebogen röntgenstralen.

Huxley werd Fellow of the Royal Society in 1960 en kreeg de Louisa Gross Horwitz Prijs van Columbia University in 1971, waarvan hij in 1977 ook een koninklijke medaille ontving. In 1997 won hij de Copley Medal. Verder is Huxley een "Distinguished Supporter" van de "British Humanist Association". 

Het glijdend filementmechanisme ('sliding filament model') werkt als volgt. Tijdens contractie glijden van elke zijde van het sarcomeer de dunne filamenten naar binnen, naar de A-band toe. De breedte van de A-banden verandert niet wanneer de spiervezel verkort, terwijl de I-banden en de H-zones verkleinen. Daardoor trekken de dunne filamenten de Z-lijnen waaraan zij vastgehecht zitten ook naar elkaar toe, zodat het sarcomeer verkort. Wanneer de sarcomeren gelijktijdig verkorten over de hele lengte van de vezel, verkort de hele spiervezel.


</doc>
<doc id="1231684" url="https://nl.wikipedia.org/wiki?curid=1231684" title="Polycythaemia vera">
Polycythaemia vera

Polycythaemia vera ("PV") of ziekte van Vaquez-Osler is een zeldzame chronische myeloproliferatieve beenmergaandoening waarbij er te veel rode bloedcellen ("erytrocyten") wordt gevormd: primaire polycythemie. Hierdoor neemt de hematocriet toe: het bloed wordt 'dikker', waardoor de bloedcirculatie door de kleinste bloedvaten (haarvaten) afneemt. Polycythaemia vera manifesteert zich vooral op middelbare leeftijd en komt bij ongeveer 2 à 3 op de 10.000 mensen voor; even vaak bij mannen als bij vrouwen.

De complicaties die bij deze ziekte horen worden veroorzaakt door de toegenomen stroperigheid (viscositeit) van het bloed in combinatie met een verhoogde celaanmaak en –afbraak. De klachten kunnen zijn: hoofdpijn, duizeligheid, vermoeidheid, kortademigheid, rode huid (vooral in gezicht) en jeuk (vooral bij een warm bad of douche). Ook kunnen er problemen ontstaan met zien (lichtflitsen en blinde vlekken), kan er arteriële of veneuze trombose optreden, kunnen er bloedingen ontstaan aan slijmvliezen of huid, jicht, hoge bloeddruk en maagzweren. Bij langer bestaande polycythaemia vera kan de aanmaak van de erytrocyten uitdoven door myelofibrose, wat zich kenmerkt door een vergrote lever en milt omdat de aanmaak van bloedcellen nu in deze organen gebeurt omdat het beenmerg deze functie niet meer (goed) kan uitvoeren.

Er moet nauwkeurig onderzocht worden of de toename van rode bloedcellen daadwerkelijk veroorzaakt wordt door een defect in de stamcellen van het beenmerg ("primaire" polycythemie). Er bestaan namelijk meerdere, vaak onschuldigere oorzaken van "secundaire" polycythemie waardoor er een verhoogde celaanmaak kan optreden, bijvoorbeeld bij (epo-gebruik, na aanwezigheid op grote hoogten, roken, hart- en longziekten). De diagnose moet gesteld worden door het uitvragen van klinische klachten en het verrichten van laboratoriumonderzoek (hoog hemoglobinegehalte, hoog hematocriet, laag MCV, ijzergebrek, leukocytose, trombocytose). De WereldgezondheidsOrganisatie (WHO) heeft major en minor criteria opgesteld waarbij geldt dat de diagnose polycythaemia vera gesteld mag worden indien beide major criteria en 1 minor criterium of het eerste major criterium en 2 minor criteria voldoen.

Omdat arteriële en veneuze trombose vaak voorkomen is de behandeling ten eerste erop gericht om complicaties door het optreden van trombose te voorkomen. Dit wordt getracht door het slikken van aspirine waardoor de activatie van trombocyten die een essentiële rol spelen in trombosevorming wordt geremd. Daarnaast wordt gestreefd om het erytrocytenvolume (hematocriet) te corrigeren door herhaaldelijke aderlatingen (flebotomie). In eerste instantie wordt wekelijks 200-300 mL bloed afgenomen, maar als correctie bereikt is (Ht lager dan 0,45 bij mannen en 0,42 bij vrouwen) wordt er een onderhoudsschema aangehouden van één keer per 1-3 maanden. Helaas treedt gedurende deze therapie fibrosevorming op van het beenmerg.
De aanmaak van rode bloedcellen kan ook bestreden worden met cytostatica zoals hydroxyureum, IFN-alfa of radioactief fosfor. Bij jongeren (tot 60 jaar) wordt bij voorkeur alleen aderlaten toegepast vanwege het ontbreken van carcinogene effecten, maar bij ernstige trombocytose en/of leukocytose of een toegenomen risico op vasculaire complicaties (trombose, vergrote milt) wordt hydroxyureum of IFN-alfa gegeven. Alleen bij oudere patiënten of zeer moeilijk te behandelen ziekte wordt radioactief fosfor toegepast omdat door deze behandeling de kans op het krijgen van leukemie of lymfomen aanzienlijk toeneemt.
Vanwege de hoge aanmaak en vervolgens afbraak van erytrocyten kan het urinezuur verhoogd zijn. Om de klachten van jicht te verminderen wordt allopurinol gegeven waardoor er minder urinezuur gevormd wordt. Bij de behandeling van jeuk zijn vooral interferon en paroxetine effectief gebleken.

Het beloop kan zich uitstrekken over tientallen jaren. De levensverwachting wijkt niet veel af van normaal. Vasculaire complicaties (trombose) zijn de belangrijkste doodsoorzaak. Bij ongeveer 30% van de patiënten ontwikkelt zich uiteindelijk myelofibrose en bij ongeveer 5% acute myeloïde leukemie.



</doc>
<doc id="1234271" url="https://nl.wikipedia.org/wiki?curid=1234271" title="Amentia">
Amentia

Amentia is een vernederlandst woord uit het Latijn en betekent "waanzin".

Het woord is vooral bekend in medische kringen en stamt waarschijnlijk af van het kerklatijn. Het "amentia" is een feminum en heeft twee betekenissen, namelijk zinneloosheid en waanzin of verdwazing. Verder is er ook nog het adiectivum: Amens (-entis) wat gek, ontzet, verdwaasd, ongerijmd, dolzinnig of onzinnig kan betekenen. 

Amentia of Amens /entis werd gebruikt in de volgende spreekwoorden:



</doc>
<doc id="1234697" url="https://nl.wikipedia.org/wiki?curid=1234697" title="Norbixine">
Norbixine

Norbixine is de water-oplosbare component van anatto. Chemisch is het een apocarotenoïde. Anatto is een rood tot rood-bruine kleurstof waarbij de kleur afhankelijk is van waar men het in oplost. Deze kleurstof wordt gehaald uit de zaden van de orleaanboom (Bixa orellana). Anatto is het mengsel, bixine is de vet-oplosbare component en norbixine dus de water-oplosbare component. Als additief is het in de EU toegestaan onder E-nummer E-160b.


</doc>
<doc id="1234787" url="https://nl.wikipedia.org/wiki?curid=1234787" title="Sealen">
Sealen

Sealen (afgeleid van het Engelse "to seal", wat voor "afdekken" of "verzegelen" staat) is in de tandheelkunde een behandeling waarbij op een kies in de groeven van het kauwvlak een laagje plastic wordt aangebracht met als doel de kies te beschermen tegen gaatjes.

Sealen wordt gedaan omdat in de groeven bacteriën zich makkelijk kunnen ophopen terwijl het lastig is om die groeven schoon te poetsen omdat de haren van een tandenborstel er niet goed bij kunnen. Deze behandeling wordt vooral toegepast bij kinderen omdat sealen het meest effectief is wanneer de kiezen net zijn doorgekomen. Niet alle kiezen van kinderen behoeven te worden geseald, sealen gebeurt alleen als de groeven zo diep zijn dat de tandarts van mening is dat een sealing zin heeft.

Het sealen van kiezen is een volledig pijnloze behandeling. Nadat de kies is schoongemaakt en gedroogd wordt een zuur middel op de kies aangebracht. Hierdoor kan voor korte tijd een zure en vieze smaak in de mond ontstaan. Het zuur maakt het kiesoppervlak ruw waardoor het sealmateriaal goed kan hechten. Na nogmaals spoelen en drogen wordt met een kwastje de sealing aangebracht. Dit wordt met ultraviolet licht gehard. Gedurende de behandeling wordt met een wattenrol of een rubberen lap voorkomen dat de kies contact krijgt met speeksel.

Een sealing blijft, indien hij goed is aangebracht, minimaal vijf jaar zitten, maar vaak ook veel langer. Wanneer de sealing is beschadigd of versleten, kan de kies, indien er geen gaatjes in zijn ontstaan, weer opnieuw geseald worden. Onderzoek in diverse landen heeft aangetoond dat het sealen van een kies de kans op gaatjes aanzienlijk verkleint zolang de kies geseald blijft en er goed gepoetst wordt. Een sealing is wit van kleur en daarom wel zichtbaar, maar niet opvallend.


</doc>
<doc id="1234985" url="https://nl.wikipedia.org/wiki?curid=1234985" title="Machiel Zeegers">
Machiel Zeegers

Machiel Zeegers (Amsterdam, 18 juni 1916 - Den Haag, 14 december 2000) was een Nederlands hoogleraar forensische psychiatrie.

Machiel Zeegers promoveerde in 1958 op een proefschrift over de psychopathologie van de oplichter. Hij vestigde zich als zenuwarts te Den Haag. Hij specialiseerde zich op het raakvlak tussen psychiatrie en forensische wetenschap. In 1976 werd hij benoemd tot hoogleraar in de forensische psychiatrie aan de Universiteit Leiden. Hij adviseerde rechtbanken bij tal van strafzaken als gerechtelijk deskundige. Zeegers maakte de Nederlandse bewerking van "Mens erger je niet" van de Amerikaanse psychiater Eric Berne, over de psychologie van de intermenselijke verhoudingen (transactionele analyse).

Al in 1996 wees Zeegers, in een artikel in NRC Handelsblad, erop, dat door het gebruik van bepaalde verhoortechnieken een verdachte zaken kan bekennen, die deze nooit gedaan kan hebben.



</doc>
<doc id="1236446" url="https://nl.wikipedia.org/wiki?curid=1236446" title="Zeaxanthine">
Zeaxanthine

Zeaxanthine is een natuurlijke oranje xantofylkleurstof. De natuurlijke kleurstof komt voor in groene plantenbladeren en in bepaalde vruchten. Voorbeelden hiervan zijn spinazie, spruiten, broccoli, maïs, saffraan, sinaasappel, abrikoos, perzik en ook in eierdooier.
Als additief is het in de EU toegestaan onder E-nummer E161h. 
Zeaxanthine is een isomeer van luteïne: alleen de plaats van een dubbele binding verschilt.

Zeaxanthine komt voor in de gele vlek van het netvlies van het oog. Voldoende opname van zeaxanthine zou veroudering van het netvlies maculadegeneratie en de ermee gepaard gaande vermindering van het gezichtsvermogen tegengaan.


</doc>
<doc id="1237610" url="https://nl.wikipedia.org/wiki?curid=1237610" title="Fixatiedisparatie">
Fixatiedisparatie

Fixatiedisparatie is een oogafwijking, waarbij het punt waarnaar gekeken wordt niet op de corresponderende positie van beide netvliezen valt. Als het dominante oog wordt afgedekt, zal het andere oog een (kleine) standscorrectie uitvoeren. Fixatiedisparatie is dus te vergelijken met een milde vorm van scheelzien. Het komt vrij vaak voor en geeft niet altijd klachten. Mogelijke klachten zijn: hoofdpijn, vermoeidheidsklachten, moeite met lezen, en concentratieproblemen. Vlak na een periode van rust lukt bijvoorbeeld schoolwerk wel, maar naarmate de dag vordert wordt dat moeilijker of houdt het helemaal op. Een deel van de mensen waarbij een diagnose dyslexie gesteld wordt, lijdt aan fixatiedisparatie.

Anders dan dyslexie is fixatiedisparatie met een bril te behandelen. Patiënten die er last van hebben kunnen geholpen worden met een bril met prismaglazen, eventueel in combinatie met oefeningen. Fixatiedisparatie kan worden vastgesteld door een optometrist of orthoptist.

Bij de geboorte is er nog geen automatische koppeling tussen het scherpstellen van de ooglenzen en het zodanig richten van beide ogen op het punt van scherpstelling. Na ongeveer 6 maanden komt een reflex tot stand, waarbij de lensscherpstelling automatisch gekoppeld wordt aan de kijkrichting van elk oog afzonderlijk. Dit wordt een reflexactie. Kleine valongelukjes die leiden tot builvorming kunnen makkelijk gepaard gaan met kneuzing van de oogkas. Kleine verschillen tussen de situatie voor en na de kneuzing leiden tot een iets andere instelling van de oogspieren voor de kijkrichting. De reflex wordt echter niet meer aangepast. Semibewuste correctie is wel mogelijk, maar leidt snel tot vermoeidheid en hoofdpijn.


</doc>
<doc id="1238163" url="https://nl.wikipedia.org/wiki?curid=1238163" title="Keelwam">
Keelwam

Een keelwam of keelvlag is een huidflap onder de keel van een aantal hagedissen, zoals leguanen en anolissen. Bij de leguanen is de keelwam vaak onbeweeglijk, anolissen daarentegen kunnen hun keelwam in- en uitklappen, wat "flashen" wordt genoemd. Sommige hagedissen, zoals een aantal kameleons, kunnen hun keel opzetten, dit wordt een keelzak genoemd.


</doc>
<doc id="1238731" url="https://nl.wikipedia.org/wiki?curid=1238731" title="Ziekte van Binswanger">
Ziekte van Binswanger

De ziekte van Binswanger of subcorticale leukencefalopathie is een zeldzame vorm van vasculaire dementie. De aandoening ontstaat als door vaatveranderingen (arteriosclerose) de hersenen, en dan met name de witte stof onder de hersenschors (subcorticaal) wordt aangetast, waaruit een encefalopathisch ziektebeeld volgt.

Diffuse wittestofschade anders dan die ontstaat bij "normale" herseninfarcten werd reeds beschreven door Maxime Durand-Fardel, toen hij het in 1854 had over "atrophie interstitielle du cerveau". De aandoening is echter vernoemd naar de Zwitserse zenuwarts Otto Ludwig Binswanger (1852-1929), die in 1894 een verband legde tussen arteriosclerose en duidelijke atrofie van de cerebrale witte stof enerzijds en een syndroom van progressieve achteruitgang van de hersenfuncties met depressie en karakterverandering, krachtsvermindering in de benen en een tremor anderzijds. Het was Alois Alzheimer die in 1902 de naam van Binswanger aan het ziektebeeld verbond. Binswanger gaf bij zijn beschrijving geen microscopische bevindingen. Het obductierapport vermeldt enkel granulaire deposities op de dura mater, verwijde ventrikels, meerdere ependymatische verdikkingen en minimale intracraniële atherosclerose. Hierdoor ontstond een jarenlange discussie over de achterliggende pathologie van de aandoening die hij beschreef. Olszewski suggereerde in 1962 op basis van de pathologische bevindingen in combinatie met de wetenschap dat de voorgeschiedenis van de patiënt van Binswanger syfilis vermeldde, dat een en ander wellicht te verklaren was vanuit neurosyfilis. Hij beschreef de subcorticale leukencefalopathie vervolgens formeler dan Binswanger had gedaan. Ten tijde van de opkomst van CT eind jaren 70 en begin jaren 80 werd aanvankelijk gedacht dat de wittestofafwijkingen die werden gezien op CT's van de hersenen de ziekte van Binswanger toonden, waardoor geconcludeerd werd dat de ziekte van Binswanger veel veelvuldiger voorkwam dan in de decennia daarvoor was gedacht. Wittestofafwijkingen werden echter toenemend gevonden bij patiënten die niet voldeden aan het syndroom met dementie, pseudobulbaire parese en gangstoornissen; dit ziektebeeld bleef uiterst zeldzaam. Bovendien is de ziekte van Binswanger nog immer slecht gedefinieerd op zowel pathologisch, klinisch als radiologisch niveau. Dit leidde aan het eind van de jaren 80 en het begin van de jaren 90 tot zoveel kritiek dat voor wittestofafwijkingen op CT- en MRI-scans de term leukoaraiose werd geïntroduceerd.

De ziekte van Binswanger was oorspronkelijk klinisch beschreven als een progressieve achteruitgang van de hersenfuncties met depressie en persoonlijkheidsveranderingen, krachtsverlies van de benen en tremoren. Dit klassieke beeld is echter zeldzaam; de symptomen zijn afhankelijk van de plaatsen in de hersenen waar infarcering optreedt, waardoor tevens de scheidslijn met leukoaraiose vervaagt. Omdat met name de witte stof is aangedaan, treedt in de loop der jaren een intellectuele en affectieve vervlakking (nivellering) op, die gepaard gaat met neuropsychologische stoornissen in het kader van een subcorticale dementie. Disfunctie van de subcorticale witte stof leidt verder tot frontale loopstoornissen (lijkend op die voorkomend bij de ziekte van Parkinson) en blaasstoornissen. Verder kan de diagnose verder ondersteund worden als in de voorgeschiedenis hypertensie of algemeen vaatlijden voorkomt.

Behandeling van de ziekte van Binswanger bestaat uit behandeling van symptomen door middel van fysiotherapie, ergotherapie en cognitieve training. Een causale therapie is vooralsnog niet voorhanden; gemeend wordt echter dat als gevolg van adequate behandeling van vasculaire risicofactoren waaronder hypertensie de aandoening in de loop der jaren reeds veel zeldzamer is geworden.


</doc>
<doc id="1239483" url="https://nl.wikipedia.org/wiki?curid=1239483" title="Gedragsactivatie">
Gedragsactivatie

Gedragsactivatie is een derde generatie gedragstherapie, een vorm van gedragstherapie die effectief is gebleken bij met name klinische depressie en fobieën . Net als de andere derdegeneratiegedragstherapieën (zoals Acceptance and Commitment Therapy en mindfulness) richt gedragsactivatie zich niet op verandering van de uiterlijke vorm van het probleemgedrag, maar op verandering van de functie die het probleemgedrag heeft in het leven van de cliënt. Gedragsactivatie is als behandelvorm gebaseerd op het behaviourisme van B.F. Skinner, oftewel de gedragsanalyse. 

Gedragsactivatie is oorspronkelijk bedacht door Lewinsohn. De theorie achter gedragsactivatie is uitgebreid beschreven door Ferster. In de jaren 80, tijdens de grote cognitieve revolutie, verdween gedragsactivering op de achtergrond. Tot Jacobson een grote 'ontmantelingsstudie' opzette. Hierin ging hij systematisch na in hoeverre de verschillende componenten uit de cognitieve gedragstherapie (volgens Beck) voor depressie een meerwaarde boden. Uit deze studie bleek dat met name de gedragsmatige componenten van invloed zijn op het therapieresultaat. De cognitieve elementen bleken geen extra effecten op te leveren. Gedragsactivatie was in dat onderzoek feitelijk een soort 'uitgeklede' cognitieve gedragstherapie die bestaat uit elementaire gedragsmatige interventies. Sindsdien wordt gedragsactivatie terug ernstig genomen en kende het een eigen ontwikkeling. Nieuwe studies, met sterker uitgewerkte vormen van gedragsactivatie toonden aan dat de effecten zelfs veel sterker zijn dan die van cognitieve therapie.

Binnen de gedragsanalyse wordt samen met de cliënt onderzocht wat de belonende en bestraffende gevolgen zijn van probleemgedrag. In technische termen heet dit het maken van een functionele analyse. Vervolgens wordt door middel van geleidelijke gedragsmodificatie gewerkt aan het verkrijgen van alternatieve beloningen.


</doc>
<doc id="1240318" url="https://nl.wikipedia.org/wiki?curid=1240318" title="Otto Binswanger">
Otto Binswanger

Otto Ludwig Binswanger (Scherzingen, Münsterlingen, 14 oktober 1852 - Kreuzlingen, 15 juli 1929) was een Zwitserse zenuwarts en trad zowel op als psychiater als neuroloog.

Binswanger stamde uit een oorspronkelijk Beierse familie, waaruit vele psychiaters zijn voortgekomen. Hij was een zoon van de psychiater Ludwig Binswanger, die de oprichter van het Sanatorium Bellevue in het Zwitserse Kreuzlingen was. Otto Binswanger was de oom van de psychiater Ludwig Binswanger (1881-1966).

Binswanger studeerde medicijnen in Heidelberg, Straatsburg en Zürich. Na zijn promotie in 1877 werkte hij negen maanden in de kliniek van zijn vader, daarna werd hij arts-assistent in Wenen bij Theodor Meynert en in werkte hij in Göttingen in de psychiatrische kliniek onder Ludwig Meyer. Vervolgens was hij in dienst bij het pathologische instituut te Wrocław, tot hij begin 1880 werd aangesteld als opperarts onder Carl Westphal op de psychiatrische en zenuwkliniek "Charité" in Berlijn. Toen hij vanwege zijn buitengewone wetenschappelijke activiteit ook in Duitsland de erkenning kreeg te werken als arts, werd hij, nauwelijks dertig jaar oud, verzocht om in Jena de functie van buitengewoon professor van de psychiatrische universteitskliniek aldaar te bekleden. In 1891 werd hij tot gewoon professor in de psychiatrie benoemd en vervolgens leidde hij de universiteitskliniek tot zijn pensioen in 1919. In april 1911 werd hij gekozen tot prorector van de Universiteit van Jena. Een belangrijke patiënt van Binswanger was Friedrich Nietzsche, andere ook de latere schrijvers Hans Fallada en Johannes R. Becher.

Binswanger schreef in zijn carrière meer dan honderd verhandelingen over epilepsie, neurasthenie, hysterie alsook het samen met Ernst Siemerling uitgegeven "Lehrbuch der Psychiatrie". De meeste naamsbekendheid geniet Binswanger echter als gevolg van de naar hem vernoemde ziekte van Binswanger, ook wel subcorticale leukencefalopathie genoemd, een bijzondere vorm van vasculaire dementie, die hij in 1894 voor het eerst beschreef. Het was overigens Alois Alzheimer die in 1902 Binswangers naam aan de aandoening verbond.



</doc>
<doc id="1240853" url="https://nl.wikipedia.org/wiki?curid=1240853" title="ICD10 Hoofdstuk XV">
ICD10 Hoofdstuk XV

ICD10 Hoofdstuk XV bevat aandoeningen van zwangerschap, bevalling en kraambed gerangschikt volgens de ICD-10 en wordt weergegeven met de codes O00-O99.


</doc>
<doc id="1240862" url="https://nl.wikipedia.org/wiki?curid=1240862" title="ICD10 Hoofdstuk XVII">
ICD10 Hoofdstuk XVII

ICD10 Hoofdstuk XVII betreft congenitale afwijkingen, misvormingen en chromosoomafwijkingen, volgens de indeling van ICD-10 met de codes (Q00-Q99).


</doc>
<doc id="1240885" url="https://nl.wikipedia.org/wiki?curid=1240885" title="ICD10 Hoofdstuk XIX">
ICD10 Hoofdstuk XIX

ICD10 Hoofdstuk XIX omvat letsels, vergiftigingen en bepaalde andere gevolgen van uitwendige oorzaken volgens de ICD-10-indeling met codes (S00-T98)


</doc>
<doc id="1241731" url="https://nl.wikipedia.org/wiki?curid=1241731" title="Respons">
Respons

Een respons is reactie van een organisme op een verandering in de uitwendige of inwendige omgeving. Deze prikkel wordt een stimulus genoemd.

Veel organismen bezitten speciale organen die gevoelig zijn voor een prikkel: de zintuigen. Deze zintuigen reageren op een prikkel met elektrische impulsen die naar een regelend orgaan (hersenen) gestuurd worden. Indien een prikkel te zwak is, volgt er geen respons; de prikkel moet een bepaalde drempelwaarde overschrijden voor het zintuig reageert. 




</doc>
<doc id="1242116" url="https://nl.wikipedia.org/wiki?curid=1242116" title="Anorexia athletica">
Anorexia athletica

Anorexia athletica is een vorm van anorexia nervosa. Dit subtype is officieel (nog) niet vastgelegd in het psychiatrisch handboek DSM.

Anorexia athletica komt vooral voor onder (duur)sporters en mensen die (dagelijks) veel zware lichamelijke arbeid verrichten. Het komt veel voor onder sporten waar een laag lichaamsgewicht vaak van belang is, zoals turnen, hardlopen, dansvormen enzovoort, maar ook onder amateursporters kan het voorkomen, bijvoorbeeld in sportscholen.

Anorexia athletica kenmerkt zich doordat de patiënt extra calorieën verbrandt door de lichamelijke inspanningen, maar daarbij normaal of zelfs gematigd blijft eten. Hierdoor worden de extra verbrande calorieën niet of te weinig aangevuld en blijft de patiënt afvallen. Hierdoor kan ondergewicht ontstaan. Wanneer de patiënt regelmatig eetbuien heeft en dit compenseert door overmatig vaak en extreem intensief te sporten of lichamelijk te bewegen, kan er worden gesproken van "boulimia athletica".


</doc>
<doc id="1242383" url="https://nl.wikipedia.org/wiki?curid=1242383" title="Koebner-fenomeen">
Koebner-fenomeen

Het koebner-fenomeen (of köbner-fenomeen), ook wel het "isomorf prikkeleffect", is in de dermatologie het verschijnsel dat huidafwijkingen zich soms groeperen op een manier of in een vorm die overeenkomt met een eerdere niet-specifieke irritatie of letsel van de huid. Dus in het verloop van bijvoorbeeld een schram ontwikkelen zich later laesies van een huidziekte, die op zich geen relatie hebben met de eerdere verwonding. Het verschijnsel is bij een aantal huidziekten beschreven, onder andere vitiligo, psoriasis, lichen planus, lichen nitidus, pityriasis rubra pilaris, en keratosis follicularis. Het fenomeen kan natuurlijk ook optreden bij ziekten die wel besmettelijk zijn, zoals molluscum contagiosum.


</doc>
<doc id="1242384" url="https://nl.wikipedia.org/wiki?curid=1242384" title="Klauwnagel">
Klauwnagel

Klauwnagels of ramshoornnagels (onychogryphosis of onychogryfose) zijn vergroeiïngen van de nagels, meestal van de grote teennagels. De nagels zijn verdikt met vele groeven en ribbels en hebben een vale geel-bruinekleur. Doordat ze aan een kant sneller groeien gaan ze krom staan. Ze ontstaan vaak na een verwonding of door constante druk bij niet goed passende schoenen. Soms gaat het gepaard met een schimmelinfectie.



</doc>
<doc id="1242794" url="https://nl.wikipedia.org/wiki?curid=1242794" title="Buikpijn">
Buikpijn

Buikpijn, ook wel buikkrampen, is pijn in de buikregio, die begrensd wordt door de ribbenboog, middenrif, laterale randen van de musculus erector spinae, bekkenkam, ligamentum inguinale en symfyse. Buikpijn is een zeer vaak voorkomende klacht en kan onschuldige tot ernstige oorzaken hebben. Vaak heeft men bij buikpijn last van de maag of de darmen, maar ook de buikspieren, de galblaas, het pancreas, de blindedarm, de blaas, de baarmoeder, de eierstokken, de eileiders, de ureters, het peritoneum, de lever, de milt en sommige grote bloedvaten kunnen aanleiding geven tot buikpijn.

Er zijn verschillende soorten buikpijn. Medici delen de pijn meestal in naar aard (b.v. krampend, brandend, stekend, zeurend) en naar de plaats ervan in de buik:


</doc>
<doc id="1243501" url="https://nl.wikipedia.org/wiki?curid=1243501" title="Hyperbare zuurstoftherapie">
Hyperbare zuurstoftherapie

Hyperbare zuurstoftherapie is een behandelwijze waarbij de patiënt 100% zuurstof inademt in een drukcabine waarin de druk hoger dan omgevingsdruk (1013 hPa, voorheen 1 atmosfeer genoemd) is.

Hyperbare zuurstoftherapie wordt ook aangeduid als hyperbare geneeskunde. Normale lucht bevat ongeveer 78% stikstof, 21% zuurstof en 1% overige stoffen. Onder normale atmosferische druk vullen de erytrocyten (rode bloedcellen) zich voor 98% met zuurstof (saturatie van 98%). Door patiënten 100% zuurstof te geven kan de saturatie 100% worden, maar dit is nog niet de essentie van de therapie. Onder druk lossen gassen op in vloeistof (wet van Henry), dus als de patiënt in de drukcabine zuurstof onder druk inademt zal er meer zuurstof in het bloed oplossen. Deze extra opgeloste zuurstof bevindt zich in het bloedplasma en niet in de erytrocyten. Aangezien erytrocyten de bloedvaten nodig hebben om naar de plek te komen waar ze hun zuurstof kunnen afgeven aan het weefsel dat deze zuurstof nodig heeft, komt er in weefsel met vaatschade weinig zuurstof. Echter opgelost zuurstof in het bloedplasma kan vrij diffunderen in weefsel met vaatschade, en doordat er door de therapie meer zuurstof is opgelost is de diffusieafstand vergroot, waardoor het weefsel met vaatschade alsnog de benodigde zuurstof krijgt. De functie van de hoge druk rondom de patiënt hangt af van het type therapie. Wanneer er in de cabine 100% zuurstof zit zorgt de druk direct voor de verhoogde plasmaconcentratie. Omdat zuurstof zeer reactief (brandgevaar) is, helemaal in hoge concentraties, wordt in ziekenhuizen alleen via een masker 100% zuurstof toegediend. De rest van de cabine bevat 'gewoon' 21% zuurstof en wordt op druk gebracht.

De werking van hyperbare zuurstoftherapie is gebaseerd op de wet van Henry. Doordat het bloed in de longen in aanraking komt met 100% zuurstof over verhoogde druk (2.5, 2.4 of 2.0 atmosfeer absoluut (ATA) lost er tot 12 procent meer zuurstof in op, met name in het bloedplasma. Er zijn aanwijzingen dat de verhoogde zuurstofconcentratie suikerpatienten met chronische wonden kan helpen, maar steekhoudende resultaten zijn begin 2015 nog niet voorhanden.

Hypersaturatie zorgt voor het vrijkomen van belangrijke vasculaire groeifactoren. Dit start een proces van aanmaak van nieuwe capillaire haarvaatjes (neo-angiogenese). De hyperbare therapie zorgt ook voor mobilisatie van stamcellen waarna de combinatie van stamcelmobilisatie en neo-angiogenese de voorwaarden schept voor een verbeterde wondgenezing.
De verhoogde zuurstofspanning in de weefsels veroorzaakt bovendien een toename van de effectiviteit van bepaalde typen antibiotica.

In Nederland is hyperbare geneeskunde vooral bekend als behandeling van caissonziekte bij duikers. Deze patiënten met decompressieziekte behandelt men door ze op druk te brengen en hen daar 100% zuurstof te laten ademen. De gevolgen hiervan zijn tweeledig. Door de drukverhoging verkleint men de diameter van de afsluitende bel en door de verhoogde zuurstofdruk beperkt men de gevolgen van de ischemie.

Naast de behandeling van duikgerelateerde aandoeningen zijn er nog diverse andere behandelindicaties. Hoewel men deze aandoeningen al decennia behandelt met hyperbare zuurstoftherapie maakt de medische wereld nog maar spaarzaam gebruik van deze behandelmethode. Het positieve effect van hyperbare zuurstof op sommige ziektebeelden is voldoende bewezen. Zorgverzekeraars voorzien in een volledig vergoeding van hyperbare zuurstoftherapie bij onderstaande indicaties:


Bij de behandeling krijgen de patiënten 100% zuurstof toegediend via een masker of een kap en gaan zij naar een druk alsof zij 15 meter onder water verblijven. Hierdoor stijgt de zuurstofdruk van 1 bar (normale omgevingsdruk) naar 2,5 bar. De behandeling duurt inclusief "dalen en opstijgen" ongeveer 2 uur. Afhankelijk van de aandoening zijn er meestal 20 tot 40 behandelingen nodig, bijvoorbeeld eenmaal per dag vijf dagen in de week. Een behandeling van 20 sessies duurt dus 4 weken. In Nederland zijn behandelmogelijkheden op een negental plaatsen.

De enige absolute contra-indicatie is
Relatieve contra-indicaties zijn:

De Amsterdamse hoogleraar chirurgie Ite Boerema en zijn student Pim Brummelkamp, pasten hyperbare therapie reeds toe rond 1960, na openhartoperaties en levensbedreigende infecties met organismen die niet goed tegen zuurstof kunnen, zoals de verwekker van gasgangreen, "(Clostridium welchii)". Vrij vaak kon hierdoor amputatie worden voorkomen of het leven van een patiënt gered.



</doc>
<doc id="1244081" url="https://nl.wikipedia.org/wiki?curid=1244081" title="Syndroom van Zollinger-Ellison">
Syndroom van Zollinger-Ellison

Het syndroom van Zollinger-Ellison is een stoornis waarbij toegenomen hoeveelheden van het hormoon gastrine worden geproduceerd. De oorzaak is vaak een gastrineproducerende tumor ("gastrinoom") van het duodenum of het pancreas. Dit gastrine fungeert als een paracrien hormoon dat aan het bloed wordt afgegeven. De overmaat aan circulerend gastrine zorgt ervoor dat de maag excessieve hoeveelheden maagzuur aanmaakt wat weer kan leiden tot het ontwikkelen van maagulcera. Deze maagzweren worden gezien in ongeveer 95% van de aangedane patiënten.
De G-cellen in de maag hebben uitstulpingen die vili genaamd worden. Deze vili detecteren bepaalde stoffen zoals peptiden in de maag. Deze stoffen worden secretagogen genoemd omdat ze de G-cellen aanzetten tot gastrineproductie. Dit gastrine heeft een tweevoudige werking op de pariëtale cellen die maagzuur secerneren. Gastrine zet deze cellen rechtstreeks aan tot het produceren van grotere hoeveelheden maagzuur. Deze invloed verloopt direct. Daarnaast worden ook de enterochromaffiene-achtige cellen (ECL-cellen) gestimuleerd door gastrine. Deze ECL-cellen geven histamine vrij dat de pariëtaalcellen eveneens aanzet tot het produceren van maagzuur. Daarnaast fungeert gastrine ook als trofische factor voor de pariëtaalcellen. Dit betekent dat er een toename plaatsvindt van deze cellen onder invloed van gastrine. Naast een toename van zuursecernerende cellen zet gastrine de pariëtaalcellen bovendien aan tot het secerneren van meer zuur. De toegenomen zuurtegraad in de maag draagt bij aan de ontwikkeling van ulcera in de maag en het duodenum.

Bij patiënten met het syndroom van Zollinger-Ellison wordt er veel zuur geproduceerd tussen de maaltijden, wanneer de gastrine- en zuursecretie normaliter laag is. De gastrinesecretie bij een gastrinoom is immers onafhankelijk van de maaginhoud. Er wordt met andere woorden steeds gastrine afgegeven aan de systemische circulatie. De secretie van gastrine tijdens de maaltijd blijft echter onveranderd omdat de G-cellen nog steeds werkzaam zijn.

Patiënten met het syndroom van Zollinger-Ellison kunnen abdominale pijn en diarree ondervinden. De diagnose is eveneens waarschijnlijk bij patiënten zonder deze symptomen maar met ernstige, therapieresistente ulcera van de maag en het duodenum.

Een gastrinoom kan zich presenteren als een enkelvoudige tumor of als meervoudige kleine tumoren. Ongeveer de helft tot twee derde van de enkelvoudige gastrinomen zijn maligne. Deze maligne tumoren zaaien bij voorkeur uit naar de lever en de lymfeknopen nabij het pancreas en de dunne darm. De aard van deze metastasen bepaalt eveneens de prognose van de ziekte. Metastasering naar de lever draagt bij tot een significant verkorte levensduur, bij progressieve tumorgroei volgt in het gros van de gevallen leverfalen binnen de 10 jaar.



Protonpompremmers (zoals omeprazol) en histamine H2-receptorantagonisten (zoals ranitidine) worden gebruikt om de zuursecretie te remmen. Wanneer mogelijk dienen de tumoren chirurgisch verwijderd of met chemotherapie behandeld te worden.

Het syndroom werd voor het eerst beschreven in 1955 door Robert M. Zollinger en Edwin H. Ellison .


</doc>
<doc id="1244172" url="https://nl.wikipedia.org/wiki?curid=1244172" title="Hexamethyleendi-isocyanaat">
Hexamethyleendi-isocyanaat

Hexamethyleendi-isocyanaat (vaak afgekort tot HDI) is een kleurloze tot lichtgele vloeistof met een scherpe geur. Ze behoort tot de alifatische isocyanaten.

De klassieke synthesemethode van hexamethyleendi-isocyanaat is de reactie van 1,6-hexaandiamine met fosgeen in een oplosmiddel. Hierbij wordt waterstofchloride gevormd:

Hexamethyleendi-isocyanaat kan ook bereid worden door 1,6-hexaandiamine te laten reageren met ureum en een alcohol, bijvoorbeeld 1-butanol. Hierbij vermijdt men het gebruik van het zeer giftige fosgeen. Ammoniak wordt als bijproduct gevormd. Het is een proces in meerdere stappen, waarin het alcohol teruggewonnen wordt en hergebruikt kan worden:

De globale productiecapaciteit van hexamethyleendi-isocyanaat (rond 2000) werd geschat op 110.000 ton per jaar, waarvan ongeveer 50.000 ton/jaar in West-Europa, 49.000 in de Verenigde Staten en 11.000 in Japan. Producenten van hexamethyleendi-isocyanaat in Europa zijn Covestro en Rhodia (het vroegere Rhône-Poulenc Chimie).

Hexamethyleendi-isocyanaat wordt omgezet tot verbindingen met een hoger molecuulgewicht, die toepassing vinden bij het crosslinken in polyurethanen. Deze polymeren worden hoofdzakelijk gebruikt in UV- en weerbestendige coatings, met name voor vliegtuigen of hoogwaardige autolakken.

Hexamethyleendi-isocyanaat is onstabiel in water: het vormt in water olieachtige druppeltjes die snel hydrolyseren, waarbij amine en polyurea ontstaan.

Het reageert hevig met zuren, alcoholen, amines, basen en oxiderende stoffen, waardoor kans op brand en ontploffing ontstaat. Bij verhitting boven 93°C kan de stof polymeriseren.

Hexamethyleendi-isocyanaat is toxisch bij inademing; de damp irriteert de ogen en luchtwegen en veroorzaakt tranen en hoest. Herhaalde of langdurige inademing kan astma veroorzaken. Blijvende schade aan de ogen is mogelijk. Hexamethyleendi-isocyanaat is sterk irriterend voor de huid en kan roodheid, brandwonden en blaren veroorzaken. Herhaald of langdurig contact kan de huid gevoelig maken.



</doc>
<doc id="1244212" url="https://nl.wikipedia.org/wiki?curid=1244212" title="Methyljonon">
Methyljonon

6-methyljonon of iron (kortweg aangeduid als methyljonon) is een citralderivaat en structureel nauw verwant met de sesquiterpenonen. De stof is een keton met een zoete geur die onder meer voorkomt in viooltjes. Methyljonon wordt weleens gebruikt in geurige zepen en parfums. Er zijn verschillende isomeren gekend.

Van methyljonon zijn enkele isomeren bekend:

Deze stoffen komen voornamelijk voor in de E-vorm.

Methyljonon wordt bereid uit citral en 2-butanon. Door een condensatie op lage temperatuur worden de α- of de β-vorm verkregen, afhankelijk van welk geconcentreerd zuur gebruikt wordt. Zwavelzuur geeft het β-isomeer, terwijl fosforzuur α-derivaten geeft.


</doc>
<doc id="1244215" url="https://nl.wikipedia.org/wiki?curid=1244215" title="Isoforondi-isocyanaat">
Isoforondi-isocyanaat

Isoforondi-isocyanaat (doorgaans afgekort tot IPDI) is een kleurloze tot lichtgele vloeistof met een scherpe geur. Ze behoort tot de alifatische isocyanaten.

Isoforondi-isocyanaat wordt gevormd door de reactie van isoforondiamine, een derivaat van isoforon, met fosgeen. Het wordt onder meer geproduceerd door Rhodia (het vroegere Rhône-Poulenc Chimie).

Isoforondi-isocyanaat wordt gebruikt in de productie van polyurethanen; deze vinden vooral toepassing in UV- en weerbestendige coatings (met name voor vliegtuigen of hoogwaardige autolakken), in mastiek en kleefstoffen.

Isoforondi-isocyanaat reageert met water, zuren, alcoholen, amines, amiden, basen, thiolen en fenolen. Bij hoge temperatuur kunnen deze reacties hevig zijn. De stof kan polymeriseren bij verwarming.

Zoals andere isocyanaten (bijvoorbeeld HDI) is isoforondi-isocyanaat giftig bij inademing; de damp irriteert de ogen en luchtwegen en veroorzaakt tranen, keelpijn en hoest. Herhaalde of langdurige inademing kan astma veroorzaken. Blijvende schade aan de ogen is mogelijk. Isoforondi-isocyanaat is sterk irriterend voor de huid en kan roodheid en pijn veroorzaken. Herhaald of langdurig contact kan de huid gevoelig maken.

Isoforondi-isocyanaat is ook giftig voor waterorganismen.



</doc>
<doc id="1245385" url="https://nl.wikipedia.org/wiki?curid=1245385" title="Brilslang">
Brilslang

De brilslang ("Naja naja") is een giftige slang uit de familie koraalslangachtigen (Elapidae). De soort werd voor het eerst wetenschappelijk beschreven door Carolus Linnaeus in 1758. Oorspronkelijk werd de wetenschappelijke naam "Coluber Naja" gebruikt.

De totale lichaamslengte bedraagt ongeveer twee meter, de kleur van de slang is bruin, de buikzijde is lichter en heeft enkele donkere banden aan de voorzijde. Op de rugzijde is op de nek is een donkere band aanwezig, met daarboven een op een bril lijkende, witte donkeromzoomde vlek. Zowel de kleur als de vorm van de vlek zijn variabel. Net als andere cobra's kan de slang zijn 'hoed' opzetten, die bestaat uit twee flappen aan weerszijden van de kop.

De brilslang leeft in Azië: in Bangladesh, Bhutan, India, Nepal, Pakistan en Sri Lanka, en komt voor tot op een hoogte van 2000 meter boven zeeniveau. De habitat bestaat uit vochtige plaatsen, zowel begroeide gebieden als meer open delen zoals akkers, tuinen en in steden.

De slang is bodembewonend en schemeractief, overdag wordt gescholen in holen en in holle bomen. Op het menu staan voornamelijk knaagdieren, amfibieën, vogels en andere slangen. De cobra is giftig voor de mens, het gif is een neurotoxine dat de spieren verlamt zodat de ademhaling of het hart stilvalt. Een belangrijke vijand van de cobra is de mangoest, die niet immuun is voor het gif maar desondanks de slang kan doden.

De brilslang is eierleggend en produceert ongeveer 10 tot 30 eieren, die in een ondergronds nest worden afgezet. Na ongeveer twee maanden komen ze uit en komen de juvenielen tevoorschijn. Deze zijn zo'n 20 tot 30 centimeter lang maar hebben al volledig ontwikkelde gifklieren en zijn direct giftig.


</doc>
<doc id="1246034" url="https://nl.wikipedia.org/wiki?curid=1246034" title="Hugo Spadafora">
Hugo Spadafora

Hugo Spadafora Franco (Chitré, 6 september 1940 - La Concepción, 13 september 1985) was een Panamees militair, medicus, activist en avonturier.

Spadafora studeerde geneeskunde aan de universiteit van Bologna en trok na zijn afstuderen naar Guinee-Bissau om de onafhankelijkheidsstrijders tegen Portugal te steunen. In 1975 keerde hij terug naar Panama waar hij minister van gezondheid werd in het militaire regime van Omar Torrijos. In 1978 trok hij naar Nicaragua om met een legertje Panamezen aan de zijde van het Sandinistisch Nationaal Bevrijdingsfront (FSLN) de dictatuur van de familie Somoza te bestrijden. Enkele jaren na de Sandinistische overwinning stapte hij met Edén Pastora uit de FSLN, omdat deze te ondemocratisch en corrupt zou zijn geworden, en bestreed met Pastora's Revolutionair Front Sandino (FRS).

Halverwege de jaren 80 raakte Spadafora weer betrokken bij de politiek van zijn moederland als criticus van de militaire dictator Manuel Noriega, die hij beschuldigde van drugssmokkel. In september 1985 trok Spadafora vanuit Costa Rica Panama binnen maar werd vlak na de grens opgepakt door Panamese militairen. Enkele dagen later werd zijn gruwelijk verminkte lichaam teruggevonden in een greppel in Costa Rica. Na protesten in Panam besloot president Nicolás Ardito Barletta, een marionet van Noriega, een onderzoek in te stellen naar Spadafora's dood, waarna deze door Noriega werd afgezet. Na de val van Noriega in 1989 bevond een Panamese rechter Noriega in absentia schuldig aan de moord op Spadafora.


</doc>
<doc id="1246524" url="https://nl.wikipedia.org/wiki?curid=1246524" title="Kastanjebruin">
Kastanjebruin

Kastanjebruin is een kleur, meer bepaald een bruintint, die doet denken aan de kleur van kastanjes. De benaming wordt dikwijls gebruikt om een haarkleur aan te geven.

De RAL-code is 8015.


</doc>
<doc id="1246632" url="https://nl.wikipedia.org/wiki?curid=1246632" title="Waterlandziekenhuis">
Waterlandziekenhuis

Het Waterlandziekenhuis is een algemeen ziekenhuis in Purmerend met twee vestigingen: het Waterlandziekenhuis in Purmerend en het Behandelcentrum Waterland-Oost in Volendam. Het verzorgingsgebied omvat de gemeenten Purmerend, Waterland, Wormerland, Edam-Volendam en Beemster.

Op 1 juni 1984 gingen de toenmalige twee Purmerendse ziekenhuizen, "Stadsziekenhuis" en "St. Liduinaziekenhuis", op in een nieuw publiekrechtelijk lichaam: het Streekziekenhuis Waterland. In augustus 1988 werd de nieuwbouw van het nieuwe ziekenhuis in gebruik genomen. In januari 1992 heeft het ziekenhuis zijn huidige naam aangenomen, "Waterlandziekenhuis". 

In de gemeente Edam-Volendam is in 2002 het Behandelcentrum Waterland-Oost gebouwd. 
Het Waterlandziekenhuis is in 2006 uitgebreid met 10.000 m nieuwbouw.

Het Waterlandziekenhuis heeft 359 bedden. Jaarlijks vinden er ruim 13.000 opnames, 21.500 dagbehandelingen en 78.000 eerste polikliniekbezoeken plaats. In het Waterlandziekenhuis zijn 1.200 medewerkers in dienst en 163 vrijwilligers actief.



</doc>
<doc id="1246777" url="https://nl.wikipedia.org/wiki?curid=1246777" title="Pygidium">
Pygidium

Een pygidium is de driedelige staart van een trilobiet, een uitgestorven diersoort. Ook het achterste deel van het achterlijf van kevers wordt pygidium genoemd.


</doc>
<doc id="1247105" url="https://nl.wikipedia.org/wiki?curid=1247105" title="Hout">
Hout

Hout is het voornaamste bestanddeel van houtige planten: (vooral) bomen en struiken. Botanisch gezien is hout het door het cambium geproduceerd secundaire xyleem van zaadplanten. Volgens deze definitie zijn de houtige weefsels van bijvoorbeeld palmen geen hout in de strikte zin. Een kenmerk is verder de afzetting van lignine (houtstof) in de celwanden. In een andere omschrijving wordt hout daarom gezien als verhout plantenweefsel.

De takken, stammen en wortels van houtige plant (niet-kruidachtige) planten bestaan voor een belangrijk deel uit hout. Hout vormt het binnenste en grootste deel van de stam. Houtige gewassen zijn ofwel bomen, struiken, cactussen of doorlevende klimplanten (zoals druiven).

In de plant is hout (secundair xyleem), met name in de buitenste lagen ervan, betrokken bij het transport van water en voedingsstoffen (anorganische sapstroom) van de wortels naar de bladeren. Daarnaast geeft hout stevigheid aan de stam. Het hout bestaat uit het secundaire xyleem. De tegenpool van het xyleem is het floëem, dat de transportstroom in de tegenovergestelde richting verzorgt.

Hout bestaat voornamelijk uit de celwandbestanddelen cellulose en hemicellulose in de overlangse richting. Deze worden samengehouden door lignine (houtstof), die in de dwarse richting van het stuk hout ligt. Vanwege deze structuur is hout anisotroop: de eigenschappen zijn niet in alle richtingen gelijk.

De merg- of houtstralen (ook wel spiegels geheten) dienen voor het transport van voedingsmiddelen en komen zowel bij loof- als naaldhout voor.

De eigenschappen voor wat betreft draadrichting, taaiheid, splijtbaarheid en sterkte verschillen van soort tot soort, en vaak van boom tot boom.

Omdat in gematigd klimaat de winter en de zomer verschillen in groeiomstandigheden veroorzaken, hebben veel houtsoorten duidelijke "groeiringen" (ook wel jaarringen). Ook tropische houtsoorten hebben soms duidelijke groeiringen met name wanneer zij stammen uit gebieden met verschillende vochtigheidsseizoenen.

Deze groeiringen komen als volgt tot stand: onder de schors bevindt zich een laag delingsweefsel, een secundair meristeem, de cambiumlaag genoemd, die zowel naar binnen als naar buiten nieuwe cellen aanmaakt. Naar binnen toe differentiëren deze cellen zich tot hout (xyleem). Als het klimaat niet gelijkmatig is komt deze groei tot stilstand in het ongunstige seizoen. Deze stilstand komt niet plots maar met een geleidelijke overgang zodat het houtweefsel er anders uit gaat zien. Als aan het begin van het nieuwe seizoen nieuw hout gevormd wordt contrasteert dat met het laatstgevormde hout van het vorige seizoen. Groeiringen kunnen variëren van heel erg duidelijk (eiken, iepen, kastanje) tot heel vaag (paardenkastanje).

Het geheel van schors en aangroeilaag wordt meestal als "bast" omschreven. Rondom het binnenste, reeds afgestorven hout bevindt zich een levende laag. De schors barst bij de groei van de boom, daar hij niet elastisch is. De meest bekende schors wordt gevormd door de in Portugal groeiende kurkeik ("Quercus suber" uit de familie van de "Fagaceae" of beukachtigen), die om de 10 jaar een oogstbare laag afgeeft. Een gladde bast heeft de beuk, omdat bij deze soort er ook in de lengterichting zich delende cellen bevinden. Door de bast kunnen diverse boomsoorten van elkaar onderscheiden worden omdat de bast in de zomer- en winterstand bij de meeste soorten niet veel van elkaar verschilt.

Richtweefsel of reactiehout is hout dat wordt gevormd zodra een boom langdurig in een richting belast wordt (bijvoorbeeld door scheefstand of wind). Om het evenwicht te herstellen wordt zogenaamd trekhout (bij loofbomen) -of drukhout (bij naaldbomen) aangemaakt. Trekhout vormt zich aan de bovenkant van de stam en `trekt` de stam de goede richting in, drukhout vormt zich aan de onderkant, en "drukt" de stam in de goede richting. Op deze plekken is niet alleen de anatomische opbouw van de celstructuren anders, maar is er ook een chemische afwijking. Er is namelijk sprake van een verhoogd lignine-aandeel en ook andere extractstoffen zijn bij reactiehout bovenmatig aanwezig.

Hout wordt voor vele doelen gebruikt:

Hieronder worden verschillende eigenschappen verstaan die een rol gaan spelen indien men hout wil gaan bewerken en toepassen. Op basis van kennis van de eigenschappen kunnen houtsoorten onderling vergeleken worden. Vier belangrijke hoofdeigenschappen van hout zijn duurzaamheid (bijvoorbeeld tegen weersinvloeden en schimmels), de natuurkundige eigenschappen (zoals krimp en volumieke massa), de mechanische eigenschappen (zoals mechanische sterktes en hardheid), en het gedrag bij brand.
Ook tal van andere eigenschappen verschillen per houtsoort zoals: calorische waarde, isolatie waarde, pH-waarde, etc.

De excentrische groei en de andere cel structuur van het reactiehout hebben een negatief gevolg voor de verwerking van het hout in de houtindustrie. Voor de papierproductie geeft dit hout weinig tot geen problemen.

Hout van verschillende boomsoorten heeft verschillende eigenschappen. Dikwijls wordt er een grove indeling gemaakt van de houtsoort in loofhout (ook wel hardhout) en naaldhout (ook wel zachthout). Naaldhoutsoorten, bijvoorbeeld vurenhout en grenenhout, zijn vaak vrij zacht, terwijl sommige loofhoutsoorten bijvoorbeeld eikenhout veel zwaarder en harder zijn. Als een houtsoort hard is, hoeft zij niet moeilijk te bewerken te zijn: zo is mahoniehout een mooi rode houtsoort, behoorlijk hard maar zeer makkelijk te bewerken en uitstekend geschikt voor kostbare meubelen. Anderzijds is balsahout (een loofhoutsoort) zeer licht en zacht, wat het nuttig maakt voor toepassingen zoals voor modelbouw bij modelvliegtuigen.

Hout kent de volgende verschillen:

Hout kan op verschillende manieren bewerkt worden. Bijvoorbeeld:

Bomen kunnen afhankelijk van de beoogde toepassing op verschillende manieren worden verzaagd. Dat gebeurt meestal in drie verschillende hoofdrichtingen: radiaal, tangentiaal of axiaal, ook wel longitudinaal genoemd. In iedere richting verschillen de eigenschappen van hout. Krom- en scheluw trekken, zwellen en krimpen noemt men: werken van hout. Ook verschilt hout afkomstig van de buitenkant van de boom waardoor nog transport plaatsvindt (spinthout) van het veel hardere kernhout dat voornamelijk stevigheid aan de boom geeft.

De houtproductie heeft een aandeel in de ontbossing. Andere factoren die meespelen in de ontbossing zijn onder andere

Ontginning vormt een ernstige bedreiging voor de bossen en de biodiversiteit daarvan. Er worden wereldwijd echter inspanningen gedaan om de ontbossing tegen te gaan, zowel door bescherming van de bestaande (oer-)bossen als door de aanplanting van nieuwe (productie-)bossen.

De jaarlijkse aangroei van hout (in kubieke meter) is in de Scandinavische landen groter dan de hoeveelheid die daar jaarlijks gekapt wordt. In de Aziatische landen (zoals Indonesië en Maleisië) wordt door de overheid ook steeds harder opgetreden tegen het illegaal kappen van bomen.
Enkele internationale organisaties die ernaar streven om het evenwicht te herstellen op het vlak van houtkap zijn FSC en PEFC. Vooral het FSC-keurmerk heeft veel aanhang bij de milieubeweging, omdat het strenge eisen stelt aan het bosbeheer, maar ook aan sociaal-economische omstandigheden.

Massief hout kan ook een aantal nadelen hebben zoals de prijs, het milieu, scheluw trekken, werken. Om deze nadelen te ondervangen zijn er ook een groot aantal van hout afgeleide producten ontstaan, die (gedeeltelijk) van minderwaardig hout of houtafval kunnen worden gemaakt en die in een aantal toepassingen massief hout kunnen vervangen. Voorbeelden zijn MDF, OSB, Fineer, meubelplaat, triplex en multiplex, spaanplaat, underlayment, hardboard, laminaat, zachtboard.



</doc>
<doc id="1247749" url="https://nl.wikipedia.org/wiki?curid=1247749" title="Chasmologie">
Chasmologie

De chasmologie of gaapkunde is een medische en psychologische discipline of hulpwetenschap die zich bezighoudt met gapen. De term werd door de onderzoeker Wolter Seuntjens geïntroduceerd in zijn in 2004 verdedigde proefschrift "On Yawning, or The Hidden Sexuality of the Human Yawn".

Het begrip is ontleend aan het oud-Griekse werkwoord "Chasmè". Het zelfstandig naamwoord was "chasma" dat ook "open mond" betekende. Het is verwant aan het Engelse chasm, afgrond en misschien ook aan het oud-Noorse Ginnungagap waarmee in Edda de chaos van vóór de schepping van de wereld wordt beschreven.

Hippocrates en Aristoteles hebben de geeuw in hun werk beschreven. Hippocrates, de "vader van de geneeskunde" en een scherp observator noemde de gaap een natuurlijk gedrag dat aan alle hogere dieren en dus ook aan de mensen eigen zou zijn. In de middeleeuwen werd de gaap niet bestudeerd maar Boerhaave pakte het onderwerp weer op schreef de neiging te gapen toe aan een onvoldoende geprikkeld intellect. Albrecht von Haller achtte de geeuw en gaap beneficiair voor de bloedsomloop en de buis van Eustachius en het daarmee verbonden gehoor. Hij wees erop dat zuigelingen al gapen en dat dit natuurlijk gedrag functioneel moest zijn. Charles Darwin beschreef de gaap in zijn studies en legde als eerste een relatie met emoties.

In de Europese middeleeuwen was de gaap een taboe omdat de geest, net als bij de nies, gemakkelijk zou kunnen ontsnappen. In gezelschap gold en geldt een gaap nog altijd als onbeleefd. In de Hindoeistische cultuur is gapen tijdens een religieuze plechtigheid een ernstig vergrijp.Dit is ook zo in de Islamitische cultuur waar gapen als een verzoeking van de Satan wordt gezien.

De grote medicus Jean-Martin Charcot, leermeester van Freud, Georges Gilles de la Tourette, Huet, en Guinon, beschreef de gaap in 1875 als epileptisch fenomeen.

Na Freud die er een onderdrukte reflex in zag en Anna Freud die een passief-agressief verzet in zag tegen een opgedrongen situatie waarbij zij vooral de verhouding tussen leraar en leerling op het oog had heeft het onderzoek naar de gaap in de 2e helft van de 20e eeuw door de zoöloog Desmond Morris weer opgepakt. Terwijl neurobiologen in het gapen een onwillekeurige reflex zagen waardoor de hersenen op een ogenblik dat zij in slaaptoestand geraken meer zuurstof toevoeren wees Morris op de sociale rol van de gaap bij de primaten. Ook de hond gaapt en lijkt daarmee een signaal te geven. Morris beschreef hoe bij mensapen, honden en wolven de gaap van een individu tot een kettingreactie leidt. Een mens die gaapt zal zijn hond ook aan het gapen brengen. Deze gaapfunctie werd door Morris beschreven maar niet verklaard. Hij hield het erbij dat het een raadselachtige mondbeweging was.

De etholoog Eibl-Eibesfeldt kwam ook niet verder dan de kwalificatie "raadselachtig".

In de volksmond waren ondertussen een aantal verklaringen in omloop voor de geeuw. Verveling, slaaptekort, de eerder beschreven zuurstofbehoefte en honger, geeuwhonger, genoemd zijn populaire maar niet door onderzoek bevestigde hypothesen. Opvallend is dat de gaap niet optreedt wanneer een proefpersoon rustig gaat slapen.

De geeuw is ook een aankondiging van reisziekte en zeeziekte.

In 1962 heeft Ashley Montagu de hypothese dat de gaap door een verstoorde kooldioxidehuishouding in de bloedsomloop zou worden veroorzaakt geponeerd. Hij stelde ook dat een overdruk in de slagader mogelijk gapen kon veroorzaken.

Neurologen werden door Montagu geprikkeld. Zij brachten de gaap in verband met de in 1920 heersende epidemie van encephalitis lethargica, bekend geworden door het boek "Awakenings" van Dr. Oliver Sacks maar ook met epilepsie en hysterie. De invloed van Freud was in die periode nog sterk aanwezig.

In de dromenleer, een pseudowetenschap wordt een in een droom opgemerkte eigen gaap gezien als een voorspelling van een vruchteloze geneeskundige behandeling en een gaap van een ander als een voorspelling van misère en arbeidsongeschiktheid.

In het dierenrijk komt de gaap vooral bij de groepsdieren, met uitzondering van de giraffe, voor. Bij katachtigen zien we gapen zowel bij de solitaire als bij de in groepen levende katten. Waar de hond ogenblikkelijk met zijn meester mee gaat gapen is de gedomesticeerde kat niet door voorbeelden aan het gapen te krijgen.

Wanneer een gastheer in het bijzijn van zijn gasten gaapt zullen zij dit als een teken van verveling opvatten. De hypothese dat een gastheer uit vermoeidheid gaapt is niet bevestigd, integendeel, wanneer de gasten verdwijnen verdwijnt ook de gaap van de gastheer. Een dergelijke gaap kan met een beroep op Freud, Sigmund en Anna, als een teken van onderdrukte frustratie en agressie worden opgevat.

Dr. Wolter Seuntjens verkent ook de erotische en seksuele aspecten van de gaap. Hij stelt dat de gaap in het bijzijn van een -potentiële- partner een seksueel signaal van beschikbaarheid zou zijn en staaft deze hypothese met kunsthistorische voorbeelden en volksverhalen. Zo zou een Finse boer zijn vrouw hebben willen doden uit jaloezie alleen omdat zij samen met een andere man had zitten gapen.

Seuntjens beschrijft de geeuw, een handeling waarbij de ledematen betrokken zijn als een zeer intense vorm van gapen en vergelijkt deze ontspannende houding waarin de oksels vrijkomen en de gaper of geeuwer een moment weerloos is als een gebaar van overgave en aankondiging van het passief ondergaan van een seksuele handeling, met name de penetratie.

Een Frans gynæcoloog, Dr. S. Muhlrad heeft in 1952 beschreven hoe ontspannen vrouwelijke patiënten in de stoel van de vrouwenarts als in een reflex hun handen achter hun hoofd vouwen op het moment dat de arts hen nadert voor het vaginaal toucher. Deze onwillekeurige handeling, het aannemen van wat in de chasmologie technisch als "posture X" wordt beschreven, die op een geeuw lijkt wordt door Seuntjens als bewijs gezien van de overgave die in de geeuw besloten ligt.

Norton).
International Universities Press, Inc).



</doc>
<doc id="1248075" url="https://nl.wikipedia.org/wiki?curid=1248075" title="Gecommentarieerd Geneesmiddelen Repertorium">
Gecommentarieerd Geneesmiddelen Repertorium

Het Gecommentarieerd Geneesmiddelen Repertorium is een jaarlijks uitgegeven naslagwerk voor medische professionals zoals huisartsen en apothekers voor indicatie en achtergrondinformatie van geneesmiddelen. Allerlei gegevens over dosering, alternatieven, werking, contraindicatie en vergoedingen staan hierin vermeld. Het wordt uitgegeven door het Belgisch Centrum voor Farmacotherapeutische Informatie (BCFI) en is ook online beschikbaar. 

Het Nederlandse equivalent is het Farmacotherapeutisch Kompas.



</doc>
<doc id="1248107" url="https://nl.wikipedia.org/wiki?curid=1248107" title="Shereen Usdin">
Shereen Usdin

Shereen Usdin (Durban, 8 april 1962) is een Zuid-Afrikaanse arts.

Aan de Universiteit van Witwatersrand (Johannesburg) volgde ze de studie geneeskunde, die ze in 1985 afrondde. In 1995 behaalde ze de titel "Master Public Health" aan de Harvard-universiteit. Ze is medeoprichtster van het Zuid-Afrikaanse Soul City Institute for Health and Development Communication. Ze is werkzaam binnen de Hiv-/Aidsproblematiek en zet zich in voor de bestrijding van geweld tegen vrouwen en voor de bevordering van de mensenrechten. 

Ze heeft aan talloze boeken en artikelen meegewerkt. In 2003 schreef ze de "No Nonsense Guide to HIV/AIDS". Dit werk is vertaald in het Nederlands.



</doc>
<doc id="1248777" url="https://nl.wikipedia.org/wiki?curid=1248777" title="Homologie (anatomie)">
Homologie (anatomie)

Homologie de ontwikkeling van afwijkende functies bij verschillende soorten vanuit een bepaald mechanisme van een gemeenschappelijke voorouder. Zo kan divergente evolutie optreden waarbij nieuwe soorten ontstaan.

Bij homologie hebben organen met eenzelfde bouwplan, gedeeld door verschillende soorten. Als de organen in hun bijzondere vorm verschillen kan hun oorspronkelijke functie door veranderende omstandigheden in de loop van de evolutie zijn aangepast. Een bekend voorbeeld is dat van de voorpoten bij zoogdieren die alle hetzelfde bouwplan hebben, maar samenhangend met hun tegenwoordige functies duidelijk van elkaar verschillen.

Het begrip werd geïntroduceerd door Richard Owen.

Dit is een lijst van homologe organen in het menselijk lichaam, met name van de geslachtsorganen, die zich in een menselijk embryo onder invloed van o.a. het hormoon testosteron vanuit een dezelfde groep cellen (blastocyste) ontwikkelen tot verschillende mannelijke en vrouwelijke organen.

Zie de drie figuren A, B en C rechts.

Tekening rechts; fasen in de ontwikkeling van uitwendige organen:


</doc>
<doc id="1249518" url="https://nl.wikipedia.org/wiki?curid=1249518" title="Combinatietest">
Combinatietest

De combinatietest (eerstetrimester-combinatietest of eerstetrimester-screening) is een vorm van kansbepalend prenataal onderzoek.

De combinatietest bestaat uit een bloedonderzoek, waarbij de zwangerschapshormonen Vrij-Beta-hCG en PAPP-A gemeten worden in het bloed van de moeder. Dit bloedonderzoek wordt alleen uitgevoerd in een van de acht gespecialiseerde laboratoria in Nederland. Deze waarden worden samengevoegd met de dikte van de nekplooimeting (NT-meting, een echografische meting) in een risicoberekeningsprogramma. Samen met de leeftijd van de moeder en de zwangerschapsduur geeft dit een uiteindelijk risico (en dus géén zekerheid) op een kind met het syndroom van Down. Aangezien de kans op een kind met het syndroom van Down boven het 36e levensjaar sterk toeneemt, wordt een individuele kans berekend op basis van alle gegevens. Is de kans verhoogd, dan kan eerst een bevestigingsecho worden uitgevoerd in een gespecialiseerd centrum, waarna vervolgens besproken wordt of de ouders een vervolgtraject in willen gaan zoals een Niet-invasieve prenatale test (nipt) welke ook een risico aangeeft maar met een zeer grote nauwkeurigheid. Een ander vervolgtraject is mogelijk waarin meer invasieve diagnostiek wordt toegepast, zoals de vlokkentest en vruchtwaterpunctie. Bij deze test kan definitief worden bepaald of er sprake is van een aangeboren afwijking of niet.

Tegenwoordig wordt deze test vaker uitgevoerd dan de tripeltest, omdat de combinatietest een betere kansberekening in een vroeger stadium van de zwangerschap geeft.




</doc>
<doc id="1249613" url="https://nl.wikipedia.org/wiki?curid=1249613" title="Acibenzolar-S-methyl">
Acibenzolar-S-methyl

Acibenzolar-S-methyl, een stof die afgeleid is van acibenzolar, is een plantenactivator. Dat wil zeggen dat de stof de natuurlijke weerstand van planten tegen bacteriële en schimmelziekten stimuleert, maar zelf niet actief is tegen die organismen. Het is dus strikt genomen geen fungicide, daar het de schimmels niet vernietigt.

De stof wordt ingezet voor de bescherming van planten of zaden van onder meer tarwe, gerst, rijst, tabak, en katoen. De stof heeft daarnaast ook een werking als insecticide.

Acibenzolar-S-methyl werd ontwikkeld door Novartis (nu Syngenta), die het in de producten "Blockade", "BION" of "Actigard" op de markt brengt.

In de Europese Unie is acibenzolar-S-methyl toegelaten voor gebruik als plantenactivator. De geldigheidsduur van de toelating liep tot 31 oktober 2011. Het is onder andere door Frankrijk erkend, maar niet door België en Nederland.

Acibenzolar-S-methyl is zeer toxisch voor vissen en ongewervelde waterdieren. Het is weinig toxisch voor bijen en vogels.

Het is niet ontvlambaar. De aanvaardbare dagelijkse inname (ADI) is 0,1 mg/kg lichaamsgewicht per dag.




</doc>
<doc id="1249813" url="https://nl.wikipedia.org/wiki?curid=1249813" title="Astaxanthine">
Astaxanthine

Astaxanthine is een carotenoïde, meer bepaald een xanthofyl. Het is een kleurstof die toegelaten is onder E-nummer E161j. Astaxanthine komt voor in microalgen, gist, zalm, forel, krill, garnaal, kreeft, krab en in de veren van sommige vogels zoals flamingo's. De flamingo dankt haar kleur aan astaxanthine, dat het dier binnenkrijgt via de consumptie van kreeftachtigen en blauwalgen. Voordat dit bekend was, werden flamingo's die in gevangenschap leefden langzamerhand wit van kleur. Bij gebrek aan astaxanthine verbleken de veren.

Astaxanthine wordt, in tegenstelling tot sommige andere carotenoïden, in het menselijk lichaam niet omgezet in vitamine A. Te veel vitamine A is giftig voor de mens, maar astaxanthine niet. Het is een sterk antioxidant, tien keer sterker dan andere carotenoïden. Men vermoedt dat het daarom in planten en dieren voorkomt, als bescherming tegen ultraviolet (zon)licht.

Astaxanthine komt in de natuur voor, maar wordt vooral kunstmatig aangemaakt uit aardolie. Het vindt toepassing als voedingssupplement voor mensen en dieren, vooral om voeding te kleuren, bijvoorbeeld om gekweekte vis een roze kleur te geven, onder andere de regenboogforel en de zalm. Hoewel astaxanthine maar een kleine fractie van het voedsel uitmaakt maakt het een vijfde van de kosten uit om zalm te kweken.

Astaxanthine is oplosbaar in apolaire oplosmiddelen, zoals vet, olie en bepaalde organische oplosmiddelen. Astaxanthine dringt door de bloed-oogbarrière en de bloed-hersenbarrière heen tot in de ogen en de hersenen en biedt daardoor perspectief voor geneesmiddelen.

Astaxanthine bezit drie stereoisomeren: (3-R,3'-R), (3-R,3'-S) en (3-S,3'-S). Kunstmatig astaxantine is een mengsel van de drie, in ongeveer een 1:2:1 verhoudingen. De verhouding natuurlijk astaxanthine in een organisme hangt af van het organisme zelf en zijn voedsel.

Verschillende studies schrijven aan astaxanthine gezondheidsbevorderende effecten toe tegen kanker, alzheimer, maagzweren, infecties en cardiovasculaire aandoeningen.



</doc>
<doc id="1249843" url="https://nl.wikipedia.org/wiki?curid=1249843" title="Levernecrose">
Levernecrose

Levernecrose is een vorm van leverbeschadiging, die optreedt indien de paracetamoldosis de verwerkingscapaciteit overbelast. Dit is bij een eenmalige dosis van 6 g of meer bij volwassenen of meer dan 140–150 mg/kg lichaamsgewicht bij kinderen. Overdosering kan fataal zijn. Een dosis van 20–25 g wordt als dodelijk beschouwd.

Symptomen van levernecrose zijn anorexie, misselijkheid, braken, bleekheid en abdominale pijn. In het algemeen treedt geen bewusteloosheid op.


</doc>
<doc id="1250135" url="https://nl.wikipedia.org/wiki?curid=1250135" title="Violaxanthine">
Violaxanthine

Violaxanthine is een natuurlijke oranje kleurstof die voorkomt in viooltjes, vandaar de naam. Het is een carotenoïde, meer bepaald een xanthofyl. Levende wezens maken het aan vanuit zeaxanthine door epoxidevorming. Als voedingsadditief is het toegelaten onder E-nummer E161e om voedsel te kleuren.


</doc>
<doc id="1250413" url="https://nl.wikipedia.org/wiki?curid=1250413" title="Heinrich Göppert">
Heinrich Göppert

Johann Heinrich Robert Göppert (Sprottau (tegenwoordig Szprotawa, in Neder-Silezië), 25 juli 1800 - Breslau (tegenwoordig Wrocław), 18 mei 1884) was een Duits botanicus, paleontoloog en arts.

Göppert volgde een opleiding tot apotheker in Sprottau en Neiße (tegenwoordig Nysa) om in 1821 aan de Universität Breslau medicijnen te gaan studeren. In 1826 vestigde hij zich als arts in Breslau. Het jaar daarop habiliteerde hij zich in de vakken medicijnen en botanie. In 1831 werd hij hoogleraar botanie en curator van de botanische tuinen van de Universität Breslau. Vanaf 1852 was hij directeur van de tuinen.

Göppert deed belangrijke ontdekkingen over de groei van planten, met name bomen. Hij is nog bekender vanwege zijn werk in de paleobotanie, de studie naar fossiele plantensoorten. Göpperts zoon Heinrich Robert Göppert was een bekende jurist.


</doc>
<doc id="1251040" url="https://nl.wikipedia.org/wiki?curid=1251040" title="Luteoline">
Luteoline

Luteoline is een gele natuurlijke kleurstof, afkomstig van een plant, o.a. wouw. Chemisch gezien is het een flavonoïde uit de categorie van de flavonen. De naam komt van het Latijn "luteus" = geel. De stof komt vooral in bladeren voor, onder meer in peterselie.
Luteoline zou een rol spelen in het lichaam als antioxidant en radicaalvanger. Het zou ontstekingsremmend werken, het metabolisme van koolhydraten bevorderen en het immuunsysteem helpen regelen. Het zou ook kanker helpen voorkomen.

De kleurstof werd tijdens de Gouden Eeuw gebruikt voor de fabricage van het pigment schijtgeel.


</doc>
<doc id="1251059" url="https://nl.wikipedia.org/wiki?curid=1251059" title="Rhodoxanthine">
Rhodoxanthine

Rhodoxanthine is een paarse kleurstof. Ze komt voor in planten zoals de venijnboom ("taxus") en in de veren van sommige vogels. Scheikundig is het een carotenoïde, meer bepaald een xanthofyl. Het is toegelaten als voedingsadditief om voedsel te kleuren onder E-nummer E161f.


</doc>
<doc id="1251078" url="https://nl.wikipedia.org/wiki?curid=1251078" title="Rubixanthine">
Rubixanthine

Rubixanthine is een natuurlijke oranjerode kleurstof. Ze komt onder meer voor in rozenbottel. Scheikundig is het een carotenoïde, meer bepaald een xanthofyl. Het is toegelaten als voedingskleurstof onder E-nummer E161d.


</doc>
<doc id="1251151" url="https://nl.wikipedia.org/wiki?curid=1251151" title="Kryptoxanthine">
Kryptoxanthine

Kryptoxanthine is een natuurlijke rode kleurstof. Ze komt voor in bloemen en wortels van planten van de soort Physalis, maar ook in sinaasappelschil, papaja, eierdooier, boter en in serum van runderbloed. Scheikundig behoort kryptoxanthine tot de carotenoïden, meer bepaald tot de xanthofyls. Het is nauw verwant aan beta-caroteen: het enige verschil is een toegevoegde hydroxylgroep (-OH). Het is oplosbaar in chloroform, benzeen, pyridine en koolstofdisulfide. Het menselijk lichaam zet kryptoxanthine om naar vitamine A, het geldt daarom als provitamine A. Het is een antioxidant en kan dus helpen om kanker te voorkomen. Het is toegelaten als voedingsadditief om te kleuren onder E-nummer E161c.


</doc>
<doc id="1251615" url="https://nl.wikipedia.org/wiki?curid=1251615" title="Paolo Ruffini">
Paolo Ruffini

Paolo Ruffini (Valentano, 22 september 1765 – Modena, 10 mei 1822) was een Italiaans wiskundige, arts en filosoof.

Hij was zowel werkzaam als hoogleraar in de wiskunde als in de medicijnen.

In juni 1788 studeerde Ruffini af in de filosofie, medicijnen en chirurgie en kort daarna ook in de wiskunde. Hij werd in 1797 professor in de wiskunde aan de Universiteit van Modena. Omdat hij geen eed wilde afleggen op de Cisalpijnse Republiek werd hij voor een jaar geschorst. Na het sluiten van deze universiteit gaf hij les aan de Artillerie- en Genieschool van de Militaire Academie van Modena

Na heropening van de universiteit van Modena in 1814, werd hij tot rector benoemd, maar hij bleef colleges geven in de toegepaste wiskunde en was ook actief als hoogleraar aan de medische faculteit. Tijdens een tyfus-epidemie in 1817 werd hij aangestoken door zijn patiënten, wat hem in 1819, ondanks een gedeeltelijk herstel, noopte om zijn hoogleraarschap aan de medische faculteit op te geven.

Hij is bekend van de stelling van Abel-Ruffini, een incompleet bewijs, dat vijfdegraads en (hogere orde) vergelijkingen niet kunnen worden opgelost met behulp van radicalen. De groepentheoretische fundamenten waren in zijn tijd nog niet voldoende uitgewerkt. Hij droeg daar met zijn werk echter wezenlijk aan bij. Verder is hij ook bekend vanwege Ruffini's regel, een snelle methode voor de decompositie van polynomen.

Op het gebied van de filosofie wilde hij de onstoffelijkheid van ziel en geest aantonen.




</doc>
<doc id="1251768" url="https://nl.wikipedia.org/wiki?curid=1251768" title="Martin Lister">
Martin Lister

Martin Lister (Radclive (bij Buckingham), rond 1638 - Epsom, 2 februari 1712) was een Engels natuurvorser en arts.

Lister had goede contacten dankzij zijn familie, zijn oom was de arts van Anna van Denemarken (de vrouw van koning James I) en koning Charles I en hij was een neef van Sarah Jennings, de belangrijkste adviseur van koningin Anne. Hij bezocht het St John's College van de universiteit van Cambridge van 1655 tot 1659 en werd fellow in 1660. Hij werd Fellow of the Royal Society in 1671 en practiseerde daarna medicijnen in York. In 1683 verhuisde hij naar Londen, om in 1684 een M.D.-graad te behalen aan de universiteit van Oxford.

Lister schreef veel artikelen over natuuronderzoek, medicijnen en geschiedkunde in de "Philosophical Transactions". Zijn belangrijkste werken waren "Historiae animalium Angliae tres tractatus" (1678); "Historiae Conchyliorum" (1685-1692) en "Conchyliorum Bivalvium" (1696). Hij was een kenner op het gebieden van mollusken, vooral gastropoden. Hoewel hij opvallende gelijkenissen vond tussen levende dieren en fossielen, beschouwde hij de laatsten, zoals gebruikelijk in die tijd, als levenloze imitaties van de levende natuur in gesteente.

In 1683 stelde hij in de Royal Society een plan voor een kaart van Engeland te maken met daarop aangegeven waar welke bodems en mineralen te vinden zijn. Hij wordt daarom gezien als de eerste voorstander van een geologische dienst.

Naar Lister genoemd werden een bergrug (Dorsa Lister) op de Maan, de zeeslak "Strombus listeri" (tegenwoordig in het genus "Mirabilistrombus") en het orchideeën-geslacht "Listera".



</doc>
<doc id="1251838" url="https://nl.wikipedia.org/wiki?curid=1251838" title="Porfyrinurie">
Porfyrinurie

Porfyrinurie is de aanwezigheid van porfyrines in de urine. Porfyrines zijn een groep biologische kleurstoffen. Ze zijn als groep te beschouwen als afgeleid van porfine. Ze vormen de basis van de respiratoire pigmenten van zowel dieren en planten. Het porfyrine chlorofyl is voor planten nodig voor de productie van zuurstof. Bij de mens wordt hemoglobine gemaakt uit porfyrines, en zijn dus belangrijk voor het transport van zuurstof.

Porfyrinurie kan verkleuring van de urine geven, en lijken op bloedplassen (hematurie). Voorbeelden van porfyrinurie zijn bijvoorbeeld bij het eten van bieten en gebruik van sommige geneesmiddelen, en bepaalde vormen van porfyrie (waarbij de stofwisseling van porfyrines gestoord is).

De aanwezigheid van porfyrines in het bloed noemt men porfyrinemie. Dit hoog gehalte aan porfyrines in het bloed wordt voornamelijk veroorzaakt door hemolyse van de erytrocyten of erytropoëtische stoornissen ter hoogte van het beenmerg.


</doc>
<doc id="1251858" url="https://nl.wikipedia.org/wiki?curid=1251858" title="Hemoglobinurie">
Hemoglobinurie

Hemoglobinurie is een ziektebeeld, waarbij hemoglobine in de urine zit, maar geen rode bloedcellen. Normaal komen noch hemoglobine, noch rode bloedcellen in de urine voor.

Hemoglobine is een eiwit dat in rode bloedcellen voorkomt en nergens anders.

Bij bloedverlies in de urinewegen kunnen rode bloedcellen in de urine voorkomen, dit heet hematurie.

Bij hemoglobinurie zijn er met de microscoop geen rode bloedcellen in de urine te zien, terwijl er wel hemoglobine in de urine zit, die kleurt dus wel rood. Dit kan optreden als de rode bloedcellen in de urine gezeten hebben, maar zijn stukgegaan, bijvoorbeeld door osmose doordat de urine sterk verdund is, in dat geval is de betekenis dezelfde als van hematurie.

Het is echter ook mogelijk dat rode bloedcellen al in de bloedbaan kapot zijn gegaan (hemolyse), zodat vrij hemoglobine (als eiwit) door de nier wordt uitgescheiden. Rode bloedcellen kunnen kapot gaan door mechanische beschadiging. Bijvoorbeeld:
Andere oorzaken van hemolyse en dus hemoglobinurie zijn bepaalde medicijnen (bijvoorbeeld dapson), vergiftiging, verkeerde bloedtransfusie, of ziektes.


</doc>
<doc id="1251987" url="https://nl.wikipedia.org/wiki?curid=1251987" title="X-gebonden agammaglobulinemie">
X-gebonden agammaglobulinemie

Agammaglobulinemie, ook wel ziekte van Bruton of XLA (X-linked Agammaglobulinemia) is een aangeboren aandoening. Omdat er geen of nauwelijks antistoffen (immunoglobuline) worden aangemaakt, treden er al vrij snel bacteriële infecties op, die niet te bestrijden zijn met antibiotica, in het eerste levensjaar. Deze infecties zijn vooral gelokaliseerd in de darmen, luchtwegen en de huid, maar ook hersenvliesontsteking (meningitis) en sepsis (bloedvergiftiging) komen vaak voor. Verder is er sprake van verhoogde gevoeligheid voor virusinfecties.

Naast het frequent voorkomen van, met name bacteriële infecties, wordt de diagnose bevestigd door bloedonderzoek. Verder is bij 80% genetisch onderzoek succesvol om een diagnose te kunnen ondersteunen.

De behandeling bestaat uit het toedienen van antistoffen ter voorkoming van infecties.

X-gebonden recessief.


</doc>
<doc id="1252062" url="https://nl.wikipedia.org/wiki?curid=1252062" title="Franciscus Maelson">
Franciscus Maelson

Franciscus (of François) Maelson (Enkhuizen, 1538 - vóór 1602) was een Nederlands medicus, staatsman en afgevaardigde van de Staten van Holland. Als zoon van Pieter Maekschoon luidde zijn eigenlijke naam "Frans Pietersz. Maekschoon". Hij veranderde het in Maelson.

In 1563 werd Maelson als eerste stadsmedicijnmeester aangesteld. Hij kreeg hiervoor 42 gulden per jaar. Na 1572 trad hij in staatsdienst. In Den Haag werd pas in 1579 een 'Stads Doctor' aangesteld, in Amsterdam pas in 1655.

Hierna werd Maelson pensionaris van Enkhuizen, lid van de Gecommitteerde Raden van West-Friesland en Raad van prins Willem van Oranje. In 1575 en 1585 werd hij naar koningin Elizabeth I van Engeland gestuurd voor een diplomatieke missie, en in 1596 reisde hij voor een opdracht naar de 19-jarige koning Christiaan IV van Denemarken.

Maelson had veel kennis opgedaan van de zeevaart en verleende cartograaf Lucas Janszoon Wagenaer (1533 - 1606?) financiële steun. Hiermee kon Wagenaer twee zeekaartboeken met beschrijvingen uitgeven. In 1594 werd Maelson medefinancier van de eerste expeditie die een zeeroute 'om de Noord' naar Indië probeerde te vinden. De Engelsen zochten die route al in het midden van de 16de eeuw en ontdekten zo in 1553 Nova Zembla.




</doc>
<doc id="1252069" url="https://nl.wikipedia.org/wiki?curid=1252069" title="Mesalazine">
Mesalazine

Mesalazine (ook: 5-aminosalicylzuur, 5-ASA, Mesalamine) is een lokaal ontstekkingsremmend middel, dat bij de inflammatoire darmaandoeningen colitis ulcerosa en ziekte van Crohn wordt gebruikt. Het is sinds 1984 in Nederland op de markt.


</doc>
<doc id="1252331" url="https://nl.wikipedia.org/wiki?curid=1252331" title="Syndroom van Crigler-Najjar">
Syndroom van Crigler-Najjar

Het syndroom van Crigler-Najjar (CNS) is een zeldzame aandoening waarbij het metabolisme van bilirubine gestoord verloopt. Bilirubine is een stof die gevormd wordt bij het afbreken van bloed. De aandoening leidt tot een erfelijke vorm van non-hemolytische (= niet veroorzaakt door een verhoogde bloedafbraak) geelzucht. Dit leidt bij kinderen vaak tot hersenbeschadiging.

Het syndroom kan verder onderverdeeld worden in twee types: type I en type II (ook wel het syndroom van Arias genoemd). Prognose: Type I: mits onbehandeld komen te overlijden tgv kernicterus Type II: worden volwassen. Behandeling: Type I: lichttherapie, levertransplantatie Type II: lichttherapie, fenobarbital. Deze twee types, samen met het syndroom van Gilbert, het syndroom van Dubin-Johnson en het syndroom van Rotor vormen de vijf bekende erfelijke defecten van het bilirubinemetabolisme. In tegenstelling tot het syndroom van Gilbert zijn van het syndroom van Crigler-Najjar slechts enkele honderden gevallen bekend.


</doc>
<doc id="1252348" url="https://nl.wikipedia.org/wiki?curid=1252348" title="Tuskegee-syfilisonderzoek">
Tuskegee-syfilisonderzoek

Het Tuskegee-syfilisonderzoek was een onderzoek in Tuskegee en omgeving in de staat Alabama van de Verenigde Staten naar de gevolgen van onbehandelde syfilis. De proefpersonen waren 600 arme, zwarte Amerikanen, die niet op de hoogte waren van het onderzoek, met onder hen 201 gezonde mannen die als controlegroep dienden. De 399 zieke mannen kregen geen geneesmiddelen toen die beschikbaar waren. Het onderzoek liep van 1932 tot 1972, toen de meeste proefpersonen waren overleden. De resultaten en de daaropvolgende hoorzittingen in het Amerikaanse Congres, leidden tot aanpassing van de criteria voor medisch wetenschappelijk onderzoek met mensen. 

Het was een onderzoek van de U.S. Public Health Service, het Amerikaanse ministerie van Volksgezondheid. De mannen waren sharecroppers uit de armste gebieden van Alabama. Het doel van het experiment was vast te stellen wat de gevolgen van syfilis waren voor zwarte mannen. Hun werd niet verteld wat voor ziekte ze onder de leden hadden en hoe ernstig deze was: ze kregen te horen dat ze behandeld werden vanwege 'slecht bloed'. Voor hun medewerking kregen de patiënten een gratis behandeling, gratis maaltijden, gratis vervoer en een begrafenisverzekering (ter waarde van 50 dollar). 

De artsen gaven geen medicijnen om de syfilis te bestrijden, ook niet nadat vanaf 1947 een behandeling met penicilline de standaardbehandeling werd. De patiënten kregen daardoor onnodig te maken met de gevolgen van een onbehandelde syfilis: tumoren, hartziekten, verlamming, blindheid, krankzinnigheid en de dood. Begin jaren zeventig kwam de onderzoeksgroep tot de conclusie dat de resultaten van het experiment eigenlijk niet bruikbaar waren. Toen de media over het onderzoek in juli 1972 berichtten (het eerst The Washington Post), werd het stopgezet.

De gevolgen van het experiment:


Na dit onderzoek werden proefpersonen van medische onderzoeken in Amerika beter beschermd door onder meer de National Research Act en de National Commission for the Protection of Human Subjects of Biomedical and Behavioral Research, met speciale aandacht voor etnische minderheden en kwetsbare groepen. 

Op 16 mei 1997 bood president Bill Clinton aan acht mannen die het experiment hadden overleefd excuses aan. Hij zei: "De regering van Amerika deed iets, dat fout - heel erg, fundamenteel - moreel fout was". Het was racistisch, aldus de president.




</doc>
<doc id="1252400" url="https://nl.wikipedia.org/wiki?curid=1252400" title="Papil">
Papil

Een papil (Latijn "papilla") is een anatomische term die wordt gebruikt om een knobbeltje of een kleine verhevenheid aan te duiden.

Voorbeelden zijn de smaakpapillen op de tong, de papil van Vater, papillaire spieren of de papil van het oog (ook wel blinde vlek genaamd, de plek waar de oogzenuw uit het oog treedt).


</doc>
<doc id="1252438" url="https://nl.wikipedia.org/wiki?curid=1252438" title="Syndroom van Fanconi">
Syndroom van Fanconi

Het syndroom van Fanconi is een ziekte waarbij de functie van de proximale tubuli in de nier is aangedaan. Het gevolg is dat elektrolyten en voedingsstoffen niet goed kunnen worden geresorbeerd. Ze worden dan met de urine uitgescheiden, het gaat hierbij om aminozuren, glucose, urinezuur, fosfaat en bicarbonaat.

Het syndroom is genoemd naar de Zwitserse arts Guido Fanconi, hoewel hij het syndroom niet heeft beschreven.

Op jonge leeftijd kan de juveniele vorm optreden, als het op latere leeftijd optreedt is dat meestal het gevolg van vergiftiging met zware metalen.

De symptomen passen bij een renale acidose.

De juveniele vorm begint op een leeftijd tussen 6 en 9 maanden oud en wordt gekenmerkt door achterblijvende groei, dorst en braken. Deze symptomen worden veroorzaakt door een onbalans in de elektrolytenhuishouding.

De behandeling bestaat uit het geven van hoge doses vitamine D, in verband met de aandoeningen aan het bot. Daarnaast moeten de elektrolyten worden gecontroleerd en waar nodig gecorrigeerd.



</doc>
<doc id="1252450" url="https://nl.wikipedia.org/wiki?curid=1252450" title="Bornavirus">
Bornavirus

Het bornavirus (wetenschappelijke naam: "Borna disease virus", soms afgekort als BDV) is een RNA-virus genoemd naar de stad Borna in Duitsland, waar het in 1885 een epidemie onder cavaleriepaarden veroorzaakte. Het virus kan waarschijnlijk de meeste warmbloedige dieren besmetten, inclusief de mens, en werkt in op de hersenen. Het bornavirus is een verre variant van hondsdolheid.

In 1990 deden Amerikaanse en Japanse onderzoekers een test met 1000 psychiatrische patiënten en 300 mensen zonder aandoening. Ze vonden antilichamen tegen het bornavirus in 768 psychiatrische patiënten die leden aan bipolaire stoornis en schizofrenie. De 300 mensen zonder een aandoening bleken negatief te zijn.
Na onderbreking vanaf 2007 heeft het Robert Koch-instituut in Berlijn het onderzoek hervat en in 2008 een variant gevonden op het virus.

Het virus lijkt vooral actief in het deel van de hersens dat men het limbisch systeem noemt en kan zo van invloed zijn op de emoties van besmette personen of dieren.

In sommige studies wordt amantadine genoemd als middel dat het bornavirus uit het lichaam kan klaren. Hierover bestaat echter nog geen wetenschappelijke consensus.

In januari 2010 maakte een groep voornamelijk Japanse wetenschappers bekend in het menselijk DNA op het bornavirus lijkend RNA-materiaal aangetroffen te hebben. Deze zogenaamde endogene niet-retrovirale RNA elementen zijn de eerste aanwijzingen dat ook niet-retrovirale virussen zich permanent in het DNA van de mens en andere diersoorten kunnen vestigen en op die wijze doorgegeven kunnen worden van generatie op generatie. Op vier plaatsen in het menselijk genoom zouden deze endogene borna-achtige nucleoproteïne zijn terug te vinden. De onderzoekers concluderen verder dat het virus al circa 40 miljoen jaar in het DNA van primaten voorkomt.



</doc>
<doc id="1252454" url="https://nl.wikipedia.org/wiki?curid=1252454" title="Refluxnefropathie">
Refluxnefropathie

Refluxnefropathie is een ziektebeeld dat veroorzaakt wordt door vesico-ureterale reflux in combinatie met een infectie in de nier op jonge leeftijd. Door deze twee factoren raken de nieren beschadigd en treedt verlittekening op. De ziekte treedt op de kinderleeftijd op en alleen wanneer er sprake van vesico-ureterale reflux is.

Er is sprake van een urineweginfectie die niet goed behandeld kan worden doordat de bestaande reflux de infectie in stand houdt. Door schade aan de nier treden hypertensie en proteïnurie op. Doordat de schade niet omkeerbaar (reversibel) en herstelbaar is, is er vaak sprake van nierfalen, wat uiteindelijk hemodialyse nodig maakt.

Vesico-ureterale reflux wordt meestal aangetoond door een röntgencontrastfoto waarop de ureteren verwijd zijn. Als de nier al beschadigd is, kunnen ook daar afwijkingen aan worden gezien.
Voor het goed beoordelen van schade aan de nier moet een CT-scan worden gemaakt. Daarop kunnen de volgende tekenen worden gezien aan één of beide nieren:

De behandeling is vooral gebaseerd op het voorkomen van onherstelbare schade. Kinderen met vesico-ureterale reflux krijgen daarom antibiotische geneesmiddelen (preventief, als zogenaamde profylaxe) om te voorkomen dat er een ontsteking optreedt. De hypertensie wordt gecorrigeerd met medicatie. Ook wordt soms geprobeerd de reflux tegen te gaan.


</doc>
<doc id="1252472" url="https://nl.wikipedia.org/wiki?curid=1252472" title="Nierkelk">
Nierkelk

De nierkelk of calix renalis is een deel van het urineverzamelsysteem in de nier. Urine, geproduceerd in de nierschors en niermerg, passeert de nierpapil in de "calyx renalis minor" (calyx is Latijn voor 'kelk', renalis 'van de nier', minor 'klein'). Ongeveer twee à drie calices renalis minores monden uit in één "calyx renalis major" (major is Latijn voor 'groot'). In iedere nier zitten ongeveer drie calices renalis majores die uitmonden in het nierbekken (Lat. pelvis renalis, ook wel pyelum).

De nierkelken en nierbekken vormen samen het 'kelk- en bekkensysteem' van de nier.


</doc>
<doc id="1252889" url="https://nl.wikipedia.org/wiki?curid=1252889" title="Miltruptuur">
Miltruptuur

Een miltruptuur is een ernstig ziektebeeld, waarbij direct medisch ingrijpen vaak noodzakelijk is. Bij een miltruptuur is de milt (gedeeltelijk) gescheurd, wat ernstige gevolgen kan hebben.

De milt is een goed doorbloed orgaan. Het ligt goed beschermd door de onderste ribben. Toch kan bij een verkeersongeval een scheur in het orgaan ontstaan. Dit komt meestal door een klap in de linkerzij, waar de milt is gelegen. Hierbij kan veel bloedverlies optreden. Ook kan de milt bij bijvoorbeeld malaria scheuren door zwelling.

Doordat er bloed in de buikholte lekt kunnen de volgende verschijnselen optreden.

De pijnklachten worden versterkt wanneer het slachtoffer gaat liggen doordat het bloed dan verspreidt door de buik, vooral het ademen kan dan pijnlijk zijn.

Bij een miltruptuur moet de patiënt goed in de gaten worden gehouden. De bloeddruk en hartslag worden regelmatig gecontroleerd. Als de bloeddruk en hartslag niet stabiel zijn, wordt overgegaan tot een spoedoperatie. De milt wordt dan verwijderd, een splenectomie.
Bij een ruptuur waarbij het kapsel van de milt intact is, kan de bloeding soms conservatief behandeld worden. De patiënt moet dan wel goed in de gaten gehouden worden, om er zeker van te zijn dat de bloeding niet toch uitbreidt naar de buikholte.


</doc>
<doc id="1252909" url="https://nl.wikipedia.org/wiki?curid=1252909" title="Trifluridine">
Trifluridine

Trifluridine (trifluor-thymidine) is een geneesmiddel dat wordt gebruikt bij ooginfecties veroorzaakt door herpesvirussen. De werking berust er op dat bij de aanmaak van viraal DNA het nucleoside thymidine wordt vervangen door trifluor-thymidine waardoor de vermenigvuldiging van het virus geremd wordt. Het geneesmiddel aciclovir is echter het eerste keus middel bij deze infecties, trifluridine komt pas in aanmerking als aciclovir niet werkt of niet gegeven kan worden. Het wordt verkocht als oogdruppels 10 mg trifluridine per milliliter onder de merknaam TFT-Ophtiole. Trifluridine is op de markt sinds 1975.


</doc>
<doc id="1252938" url="https://nl.wikipedia.org/wiki?curid=1252938" title="Arts voor maatschappij en gezondheid">
Arts voor maatschappij en gezondheid

De Arts Maatschappij en Gezondheid is een arts die binnen de sociale geneeskunde is gespecialiseerd in een van de richtingen die in het Engelse taalgebied wel de "Community Medicine" ofwel de "Public Health" omvatten. Voor Nederland gaat het hierbij om artsen die zijn gespecialiseerd op gebieden als de infectieziektebestrijding, adviserende geneeskunde, tuberculosebestrijding, forensische geneeskunde, indicerende geneeskunde, jeugdgezondheidszorg, vertrouwensartsen, beleid en management of de medische milieukunde.

Dit wil overigens nog niet zeggen dat deze artsen geen contact hebben met individuele patiënten. Wel zijn ze meer gericht zijn op de gezondheid van de bevolking dan van het individu, in tegenstelling tot bijvoorbeeld de medisch specialisten in ziekenhuizen. De arts Maatschappij en Gezondheid werkt vooral bij de overheid, verzekeraars, onderzoeksinstituten, GGD of adviesorganen.



</doc>
<doc id="1253467" url="https://nl.wikipedia.org/wiki?curid=1253467" title="Petrus Hendriksz">
Petrus Hendriksz

Pieter (Petrus) Hendriksz (Enkhuizen, 20 augustus 1779 - Stompwijk, 26 oktober 1843), was een Nederlandse arts en hoogleraar.

Hendriksz werd geboren als zoon van Anthonius Petrus Hendriksz en Adriana de Lange. Zijn eerste onderwijs kreeg hij in Gouda, waar hij heelkunde leerde en in 1794 als chirurgijn van de 3e klasse werd toegelaten. In 1799 was hij heelmeester bij de bezetting van Noord-Holland.

In 1802 werd Hendriksz ingeschreven aan de universiteit in Groningen. Het jaar daarop trouwde hij met Maria Petronella Quaestius (1777-1838), dochter van de plaatselijke chirurgijn Mento Questius. Hendriksz was in die tijd hulp-chirurgijn onder de zesde compagnie van het zesde bataljon van de Bataafsche Artillerie.

Hendriksz werd in 1810 belast met het onderwijs in de heelkunde aan het Academisch Gasthuis aan de Munnikeholm (voorloper van het UMCG). Hij nam ontslag uit het leger, waar hij inmiddels de rang van chirurgijn-majoor had bereikt. Op 16 oktober 1815 werd Hendriksz door koning Willem I benoemd tot lector aan de Academie en van 1819-1832 was hij hoogleraar in de heel- en vroedkunde.

In 1832 vroeg Hendriksz ontslag aan als hoogleraar. Hij vestigde zich op zijn buitenverblijf Zuiderburg bij het Zuid-Hollandse Stompwijk. Hij zette zich hier in voor de verpleging van oogziekten en andere interessante medische gevallen. Zijn zoons Mento Anthonie en Wybrandus, die beiden chirurgijn waren, stonden hem hierin bij. Zuiderburg kan worden beschouwd als de eerste grote privékliniek in Nederland. Hendriksz zette hier ook een pathologisch anatomisch museum op. Zijn buitenplaats was omringd door een groot park met waterpartijen waarin eilandjes lagen waarop Indiase bamboehutten waren gebouwd, en met een kunstmatige grot en serres met exotische planten.

Hendriksz publiceerde meerdere medische artikelen en boeken, waaronder zijn "Oordeelkundige beschrijving van eenige der voornaamste heelkundige operatieën, verrigt in het Nosocomium Academicum te Groningen van nov. 1810 tot nov. 1815".

Hendriksz was ridder in de Orde van de Nederlandse Leeuw. Hij overleed op zijn buitenverblijf in Stompwijk.

In 1921 besloot de gemeenteraad van Groningen een van de straten in de Professorenbuurt (in de Korrewegwijk) te vernoemen naar prof. dr. Petrus Hendriksz.


</doc>
<doc id="1253703" url="https://nl.wikipedia.org/wiki?curid=1253703" title="Chaptaliseren">
Chaptaliseren

Chaptaliseren is het toevoegen van suiker aan nog niet vergist druivensap – de zogenaamde most – om een wijn met een hoger alcoholpercentage te creëren.

"Chaptalisation" is het Franse woord hiervoor. Een andere term is "amélioration".
In het Duits wordt deze handeling met "Anreicherung" of “Verbesserung” aangeduid.


</doc>
<doc id="1253762" url="https://nl.wikipedia.org/wiki?curid=1253762" title="Ramón Sampedro">
Ramón Sampedro

Ramón Sampedro (Porto do Son, 5 januari 1943 – Boiro, 12 januari 1998) was een visser uit Galicië, Spanje, die op 25-jarige leeftijd een dwarslaesie opliep bij een duik in ondiep water. Hij werd nationaal en internationaal bekend als een fel voorstander van euthanasie.

Na het ongeluk raakte Ramón Sampedro over vrijwel zijn gehele lichaam verlamd. Negenentwintig jaar lang probeerde hij een legale manier te vinden om een einde aan zijn leven te maken. Het Spaanse gerechtshof wees zijn eis om met medische assistentie een einde aan zijn bestaan te mogen maken echter af. Ook het Europees Hof voor de Rechten van de Mens in Straatsburg wilde niet aan zijn verzoek voor actieve euthanasie meewerken. 

Ramón Sampedro stierf ten slotte in zijn huis in Boiro, door het innemen van kaliumcyanide. Hij werd hierbij geholpen door een vriendin, Ramona Maneiro. Deze werd enkele dagen later gearresteerd maar weer vrijgelaten wegens gebrek aan bewijs. Nadat het eventuele misdrijf was verjaard bekende Ramona in 2005 publiekelijk dat zij Sampedro had geholpen bij het innemen van het vergif.

De dood van Sampedro werd door Ramona Maneiro op video vastgelegd. De eerste vijf minuten van deze video werden op 4 maart 1998 uitgezonden door de Spaanse televisiezender Antena 3. 

Ramón Sampedro schreef twee boeken: "Cartas desde el infierno" (1996) (in het Nederlands: "Brieven uit de hel"), waarin eerder werk werd gebundeld, en een dichtbundel, "Cando eu caia" (1998) (in het Nederlands: "Wanneer ik val"). 

Het verhaal van Ramón Sampedro is verfilmd door de Spaanse regisseur Alejandro Amenábar in de film "Mar adentro (de zee vanbinnen)", waarin Ramón Sampedro werd gespeeld door Javier Bardem. In 2005 won Mar Adentro (The Sea Inside) de Academy Award, de Satellite Award en de Golden Globe voor beste niet-Engelstalige film. 


</doc>
<doc id="1254226" url="https://nl.wikipedia.org/wiki?curid=1254226" title="Hospitaal-kerkschip De Hoop">
Hospitaal-kerkschip De Hoop

Hospitaal-kerkschip De Hoop (HKS) is een voormalig hospitaalschip ten behoeve van zeelieden van elke nationaliteit. De thuishaven is bijna altijd Scheveningen geweest.

Het initiatief om het hospitaal-kerkschip in de vaart te brengen was van dominee J. Chambers, predikant van de Engelse kerk te Amsterdam, en eerder zendeling in Hongkong en op de Magdalene Islands (Canada). In 1897 stelde hij voor een vereniging op te richten om een hospitaal-kerkschip uit te rusten, dat naar de visgronden op de Noordzee gezonden kon worden. Het plan werd ondersteund door o.a. de heren Petrus Emelius Tegelberg (directeur Stoomvaart Mij Nederland), mr. Eduard Nicolaas Rahusen (advocaat, Eerste Kamerlid), W. Boissevain, Balthasar Heldring (president Nederlandsche Handel-Maatschappij), W.C. Robinson (Engelse consul), C.J. Corey (Amerikaanse consul). Op 5 mei 1898 werd de "Nederlandsche Vereniging ten behoeve van zeelieden van elke nationaliteit" opgericht. De dominee werd secretaris honorair.

Van 1898 tot 1988 was er een 'De Hoop' in de vaart als hospitaal-kerkschip (HKS). 's Zondags werd aan boord een kerkdienst gehouden voor de vissers op zee. 




</doc>
<doc id="1254875" url="https://nl.wikipedia.org/wiki?curid=1254875" title="Pestheilige">
Pestheilige

Een pestheilige is een bijzonder type heilige in de Rooms-katholieke Kerk die werd aangeroepen als er een epidemie van de pest heerste, ook de Zwarte Dood genoemd.

Verwoestende pestepidemieën kwamen in de late middeleeuwen geregeld voor. De bekendste is die van 1347-1350, een epidemie die geheel West-Europa in haar greep had. Door de hulp van een pestheilige in te roepen, hoopte men gevrijwaard te blijven van de pest of ervan te herstellen. 

Er zijn meer dan 60 pestheiligen bekend. In West-Europa werden er zes in het bijzonder vereerd:

De heilige die het meest met de pest geassocieerd wordt, is Sint-Rochus, die leefde kort voordat de Zwarte Dood in het midden van de 14e eeuw door Europa trok en miljoenen mensenlevens eiste. In kerken wordt hij vaak afgebeeld met een open wond in zijn bovenbeen. 

De heiligen Cosmas en Damianus, Sebastiaan en Antonius Abt zijn van ouder datum: zij leefden in de Romeinse tijd. Sebastiaan wordt meestal afgebeeld als (grotendeels) naakte, met pijlen doorboorde jongeman, vaak aan een zuil of boom geketend. De pijlen van Sebastiaan worden wel als symbool gezien voor de door God gezonden pest. Antonius Abt dankt zijn verering als pestheilige waarschijnlijk aan het feit dat onder zijn patronage een verpleegorde is ontstaan, de antonieters, die een rol speelde bij de verpleging van pestslachtoffers.


</doc>
<doc id="1255374" url="https://nl.wikipedia.org/wiki?curid=1255374" title="Metconazool">
Metconazool

Metconazool is een fungicide en plantengroeiregulator, behorend tot de groep van triazolen. De stof is in de tweede helft van de jaren 1980 ontwikkeld door het Japanse bedrijf Kureha. In Europa wordt het door BASF op de markt gebracht (merknaam: "Caramba"). De technische stof is een mengsel van stereoisomeren.

Metconazool is een systemisch fungicide dat de biosynthese van ergosterol remt. Daardoor wordt het celmembraan van de schimmel aangetast en sterft die af. Metconazool kan worden ingezet voor de bestrijding van een breed gamma schimmels; in de eerste plaats roesten, fusarium, alternaria en septoria.

Als plantengroeiregulator beperkt het de groei in de hoogte van de planten, zodat rijst, graan e.d. minder makkelijk omvalt.

In België is metconazool (in het product "Caramba") toegelaten voor gebruik in de teelt van erwten en lupine, en van wintertarwe, wintergerst en koolzaad.

In Nederland is "Caramba" sedert oktober 2005 toegelaten als fungicide in de teelt van winter- en zomertarwe en koolzaad en als groeiregulator in de teelt van koolzaad.

Metconazool werd door de Europese Commissie opgenomen in de lijst van toegelaten gewasbeschermingsmiddelen (de bijlage I bij de Richtlijn 91/414/EEG) op 21 augustus 2006; de toelating gold toen enkel voor het gebruik als fungicide. Op 4 april 2008 werd die toelating uitgebreid tot het gebruik als plantengroeiregulator. De toelating geldt voor de periode van 1 juni 2007 tot 31 mei 2017.

Metconazool is beperkt toxisch voor dieren en mensen; bij normaal gebruik zou het een verwaarloosbaar risico inhouden voor het publiek. Het is wel vrij persistent en stabiel in water, en is daarom te beschouwen als een milieugevaarlijke stof.

De aanvaardbare dagelijkse inname (ADI) is 0,01 mg/kg lichaamsgewicht per dag.




</doc>
<doc id="1255379" url="https://nl.wikipedia.org/wiki?curid=1255379" title="Vernalisatie">
Vernalisatie

Vernalisatie is het door kou beïnvloeden van groeiprocessen, zoals kieming van bepaalde koudebehoeftige zaden en in het generatieve stadium (aanleg van bloemen) laten overgaan van meestal tweejarige planten. Vernalisatie vindt doorgaans plaats bij temperaturen tussen de 0 en 10 graden Celsius en gaat het beste tussen 0 en 3 graden.

Vernalisatie treedt op doordat er een verandering in expressie van de genen in de plant optreedt. Het verantwoordelijke gen bij de zandraket is het FLC-gen. Ook bij andere gewassen komen vergelijkbare genen voor. Dit gen maakt een eiwit aan dat de bloei onderdrukt. Door een koude periode wordt dit gen uitgezet en verdwijnt de bloeiremming. Hierbij is de chromatinestructuur zodanig veranderd dat het gen niet meer afgelezen kan worden. Het gen is epigenetisch veranderd.

Voor bijvoorbeeld wintergranen, zoals wintertarwe, winterrogge en wintergerst is vernalisatie noodzakelijk voor een goede opbrengst, terwijl zomergranen geen vernalisatie behoeven. 

Vernalisatie kan ook een technische behandeling zijn van zaden om planten eerder tot bloei of vruchtdragen te brengen. Bollen bloeien pas na vernalisatie, die door de winterkou of kunstmatig in koelcellen gegeven kan worden.



</doc>
<doc id="1255394" url="https://nl.wikipedia.org/wiki?curid=1255394" title="Syndroom van Muckle-Wells">
Syndroom van Muckle-Wells

Het syndroom van Muckle-Wells (MWS) wordt ook wel "urticaria - doofheid - amyloidose (UDA)" genoemd . Het is een zeldzame, erfelijke ziekte met een autosomaal dominant overervingspatroon. Patiënten met MWS lijden aan episodes met koorts, urticaria (netelroos) en pijnlijke gewrichten. Het wordt daarom beschouwd als éen van de syndromen met periodieke koorts. De aandoening MWS is verwant met "erfelijke-koude-urticaria" en "neonatal-onset multisystem inflammatory disease". Deze drie aandoeningen worden namelijk alle veroorzaakt door mutaties in hetzelfde gen (op chromosoom 1 band q44: NLRP3 (vroeger ook wel CIAS1 genoemd). Dit gen codeert voor het eiwit cryopyrine. 

Het eiwit cryopyrine is mede verantwoordelijk voor de reactie van het lichaam op beschadiging of infectie. Bepaalde afweercellen, namelijk macrofagen produceren dan interleukine 1ß. Als interleukine 1ß bindt aan receptoren op andere immuuncellen, ontstaan symptomen als koorts, artritis (gewrichtsontsteking) en malaise. In het geval van MWS is er sprake van te veel activiteit van cryopyrine. Daardoor wordt te veel interleukine 1ß aangemaakt, en de symptomen die daarvan het gevolg zijn. De toestand van chronische ontsteking kan na verloop van jaren leiden tot doofheid. Door de chronische ontsteking ontstaat in de nieren afzetting van bepaalde eiwitten; deze afzetting wordt amyloïdose genoemd.

Het medicijn anakinra, een interleukine 1 receptor antagonist kan allerlei symptomen tegengaan, en ook gehoorsverlies verbeteren.

MWS werd in 1962 voor het eerst beschreven door Thomas James Muckle en Michael Vernon Wells. 



</doc>
<doc id="1255500" url="https://nl.wikipedia.org/wiki?curid=1255500" title="Lamotrigine">
Lamotrigine

Lamotrigine is een geneesmiddel dat voorgeschreven wordt voor de behandeling van bepaalde vormen van epilepsie, waaronder het Syndroom van Lennox-Gastaut bij kinderen, en voor het voorkomen van depressie of manie bij bipolaire stoornis.

Het is verkrijgbaar onder de merknaam "Lamictal" of "Lambipol" van GlaxoSmithKline, in gewone of "oplosbare" (eigenlijk dispergeerbare) tabletten van 2 tot 200 mg; de dosering van 2 mg is speciaal bedoeld voor kinderen. Het is sedert 1991 op de markt. Sedert 2005 is het ook in generieke (merkloze) vorm verkrijgbaar.

Lamotrigine wordt, vanwege de kostprijs, meestal pas voorgeschreven wanneer eerste-keus middelen, zoals valproïnezuur of fenytoïne of, voor bipolaire stoornis lithium, onvoldoende werken of door de patiënt niet verdragen worden. De werkzaamheid van lamotrigine is vergelijkbaar met die van de klassieke anti-epileptica.

Lamotrigine beïnvloedt prikkels in de hersenen die epileptische aanvallen kunnen veroorzaken. Meer bepaald blokkeert het spanningsgevoelige natrium- en calciumkanalen, en verhindert het daardoor de vrijzetting van de stimulerende neurotransmitters aspartaat en glutamaat. Het stabiliseert daardoor de neuronale membranen en helpt zo bepaalde epilepsieaanvallen te voorkomen, en de stemming bij bipolaire stoornis te stabiliseren.

De meest voorkomende bijwerkingen zijn: huiduitslag, dubbel of wazig zien, maag- en darmklachten (incl. braken en diarree) en slaperigheid.



</doc>
<doc id="1255580" url="https://nl.wikipedia.org/wiki?curid=1255580" title="Hypnopompie">
Hypnopompie

Hypnopompie (letterlijk: leidend uit de slaap) is de benaming uit 1903 voor de staat van bewustzijn die soms ervaren wordt in de periode tussen het in slaap zijn en wakker worden. De term is afkomstig van Frederic Myers. Hypnopompie is niet hetzelfde als hypnagogie, al heeft het er veel van weg. Beide bewustzijnstoestanden worden ook wel aangeduid als sluimerhallucinaties.

Tijdens hypnagogie (bij het inslapen; letterlijk: leidend naar de slaap) probeert het wakend bewustzijn, overwegend het verstand, vat te krijgen op de onlogische beelden en associaties die optreden bij het in slaap vallen. Hypnopompie (bij het ontwaken) behelst juist het omgekeerde.

Verminderde activiteit in de frontale kwabben vlak na het ontwaken -ook wel 'sleep inertia' of 'slaapmatheid' genoemd- zorgt voor een verminderd reactievermogen en een verslechterd kortetermijngeheugen.

Net als bij hypnagogie ervaren veel mensen tijdens deze staat droomachtige hallucinaties.



</doc>
<doc id="1255599" url="https://nl.wikipedia.org/wiki?curid=1255599" title="Spergedrag">
Spergedrag

Spergedrag is het gedrag dat jonge vogeltjes vertonen als ze eten willen. 

De sleutelprikkel (een prikkel die telkens dezelfde reactie geeft) zorgt ervoor dat ze spergedrag vertonen. De leeftijd van de vogel bepaalt wat de sleutelprikkel is.



</doc>
<doc id="1256118" url="https://nl.wikipedia.org/wiki?curid=1256118" title="Paringsdans">
Paringsdans

Een paringsdans is een fenomeen dat in de natuur veelvuldig voorkomt, zoals ook omschreven in Balts.

Biologen die onderzoek deden naar paargedrag van soorten ontdekten dat bij veel diersoorten partners worden geselecteerd met een paringsdans. Onder vogels en zoogdieren en sommige vissoorten is een paringsdans het ritueel dat voorafgaat aan de paring. Met de paringsdans wordt de partnerkeuze voor het bevruchten 'gekozen'.

Bij de mens is vermoedelijk de functie van dansen dezelfde: namelijk het imponeren van de andere sekse.



</doc>
<doc id="1256292" url="https://nl.wikipedia.org/wiki?curid=1256292" title="Carvon">
Carvon

Carvon is een monoterpeenketon dat voorkomt in de olie van veel planten, vooral karwijzaad en dille.

Carvon komt voor als twee enantiomeren, moleculen die elkaars spiegelbeeld zijn: "S"-carvon, ook "d"-carvon genoemd (van "dextro"), is een vloeistof die naar karwij ruikt; "R"-carvon of "l"-carvon (van "laevo") is een kleurloze vloeistof die ruikt naar munt. Beide hebben een kookpunt van ca. 231°C en zijn vrijwel onoplosbaar in water. Handelspreparaten zijn vaak door kleine verontreinigingen (<1%) een beetje gelig.

"S"-carvon is het belangrijkste bestanddeel van de olie van karwijzaad en dille; "R"-carvon komt het meest voor in de olie van munt (Mentha spicata).

Carvon wordt reeds lang gebruikt als smaak- en geurstof in de voeding, onder meer in kauwgom met muntsmaak; ook als geurstof in luchtverfrissers e.d. Essentiële oliën met carvon worden gebruikt in aromatherapie en alternatieve geneeskunde.

"S"-carvon is een natuurlijk bewaarmiddel dat in de landbouw gebruikt wordt als kiemgroeiregulator, om te voorkomen dat bewaarde aardappelen vroegtijdig scheuten vormen. Daarvoor moet het wekelijks verneveld worden over de bewaaraardappelen. "Talent" van Luxan is een merknaam.

Voor deze toepassing is carvon toegelaten door de Europese Unie als "groeiregulator voor planten" voor de periode van 1 augustus 2008 tot 31 juli 2018.



</doc>
<doc id="1256402" url="https://nl.wikipedia.org/wiki?curid=1256402" title="Berylliumchloride">
Berylliumchloride

Berylliumchloride (BeCl) is een extreem giftige anorganische verbinding van beryllium en chloor.

In 1828 slaagden zowel Friedrich Wöhler als Antoine Bussy er onafhankelijk van elkaar in om (onzuiver) beryllium te bereiden door reductie van berylliumchloride met kalium.

Berylliumchloride kan bereid worden door reactie van berylliumoxide, koolstof en dichloor bij 800°C (een zogenaamde carbothermische reductie):

Een alternatieve methode is de rechtstreekse synthese van de samenstellende elementen:

Een variant hierop is de reactie van beryllium met zoutzuur:

Naar verluidt heeft een oplossing van berylliumzouten een zoetige smaak, vandaar dat dit element een tijd de naam "glucinium" heeft gedragen (van het Griekse "glykys", wat "zoet" betekent). De vroege chemici die dit gemeld hebben deden dat echter stervend: berylliumverbindingen als deze zijn namelijk extreem giftig.

Berylliumchloride is een covalente verbinding met een polymere ketenvormige structuur, waarbij ieder berylliumatoom tetraëdrisch omringd is door vier chlooratomen. De chlooratomen doen dienst als brug tussen de berylliumatomen. De bindingssterkte tussen beryllium en chloor is bijzonder groot.

In de gasfase komt berylliumchloride voor als monomere en dimere BeCl-eenheden. De elektrondeficiënte aard van beryllium wordt door een partieel dubbelbindingskarakter gereduceerd:

De bindingslengte in de monomeren bedraagt 170 pm.

Berylliumchloride is oplosbaar in onder andere ethers en alcoholen, waarbij adducten gevormd worden.

Berylliumchloride is - in afwezigheid van vocht, water of vochtige lucht - stabiel. In water hydrolyseert het zeer makkelijk tot berylliumhydroxide en zoutzuur:

Formeel kan de hydrolyse als volgt begrepen worden:

Berylliumchloride vormt dus gemakkelijk hydraten, waaronder een tetrahydraat.

Berylliumchloride wordt gebruikt als Lewiszuur en kan in sommige organische reacties als katalysator optreden, waaronder in de Friedel-Crafts-alkylering.



</doc>
<doc id="1256573" url="https://nl.wikipedia.org/wiki?curid=1256573" title="Kurt Goldstein">
Kurt Goldstein

Kurt Goldstein (Katowice, 6 november 1878 - New York, 19 september 1965) was een Duitse neuroloog en psychiater, die als pionier geldt in het vakgebied van de neuropsychologie.

Kurt Goldstein werd als zevende geboren van negen kinderen in een Joodse familie. Zijn moeder was een nicht van onder andere de neuroloog Richard Cassirer en de filosoof Ernst Cassirer. Na eerst filosofie en literatuurwetenschappen in Heidelberg te hebben gestudeerd, studeerde hij in 1903 in Breslau af in de geneeskunde. Van 1906 tot de aanvang van de Eerste Wereldoorlog werkte hij in de psychiatrische kliniek van Koningsbergen. Daarna werkte hij met soldaten met hersenletsel in Frankfurt tot 1930. In 1929 werd hij hoogleraar in de neurologie aan de Universiteit van Frankfurt. In 1930 vertrok Goldstein naar Berlijn om aldaar de neurologische afdeling te leiden. Na de machtovername van de nazi's in 1933 werd hij door de SA gearresteerd en mishandeld. Gedwongen Duitsland te verlaten, vestigde hij zich in Amsterdam. Hier schreef hij zijn magnum opus "Der Aufbau des Organismus". In 1935 vertrok Goldstein naar de Verenigde Staten. Hij verkreeg in 1940 de Amerikaanse nationaliteit en was werkzaam aan de Harvard-universiteit, Tufts-universiteit, Brandeis-universiteit en de Columbia-universiteit.

Voor de werken van Goldstein is het onderzoek met gestaltpsycholoog Adhémar Gelb in Frankfurt en Berlijn erg belangrijk geweest. Goldstein hoort bij de stichters van de Humanistische psychologie en was medewerker bij het "Journal of Humanistic Psychology". Hij was één van de eerste die kritiek had op het feit dat velen slechts focusten op de relatie hersengebied-functie. In 1995 is "Der Aufbau des Organismus" in het Engels vertaald als "The organism: A holistic approach to biology derived from pathological data in man" met een inleiding van Oliver Sacks.



</doc>
<doc id="1256738" url="https://nl.wikipedia.org/wiki?curid=1256738" title="Theanine">
Theanine

L-Theanine is een aminozuur dat voorkomt in de bladeren van thee ("Camellia sinensis"). Het zit meer in groene thee dan in zwarte thee, maar nog meer in witte thee.

Theanine is een derivaat van L-glutamine. Enkel het L-enantiomeer komt in de natuur voor. Het dringt door de bloed-hersenbarrière heen en heeft bij muizen een kalmerende en opwekkende werking. Dit effect is bij mensen niet waarneembaar. Het is ook een antioxidant en stimuleert het immuunsysteem.

Er zijn twee verschillende vormen van theanine te verkrijgen als supplement. Enerzijds het natuurlijke theanine, dat geïsoleerd wordt uit theebladeren via een fermentatieproces en filtratie, en anderzijds een synthetisch theanine, bekend als "suntheanine", hetwelk verkregen wordt via organische synthese. Er is een Japans bedrijf dat een patent bezit op de synthetische productie van "suntheanine".


</doc>
<doc id="1257136" url="https://nl.wikipedia.org/wiki?curid=1257136" title="Spanning (verhaal)">
Spanning (verhaal)

Spanning is het woord dat met name wordt gebruikt voor de spanningsopbouw in romans en films.

Op het gebied van film wordt de term vooral geassocieerd met het werk van Alfred Hitchcock. Spanning is dan het creëren van een "spannende" situatie door bijvoorbeeld de kijker meer te laten weten dan de hoofdrolspelers. Bekende films van Hitchcock waarin de techniek wordt toegepast zijn onder andere "Rear Window", "North by Northwest" en "Psycho".

Spanning kan worden gecreëerd door: 



</doc>
<doc id="1257193" url="https://nl.wikipedia.org/wiki?curid=1257193" title="Henry Maudsley">
Henry Maudsley

Henry Maudsley (Giggleswick, 5 februari 1835 - Bushey, 23 januari 1918) was een Engelse psychiater.

Maudsley studeerde in 1857 af als M.D. aan de "University College" van de Universiteit van Londen. Daarop kreeg hij zijn eerste baan in het psychiatrisch ziekenhuis van Wakefield. Op zijn 23e werd Maudsley afdelingshoofd van het "Cheadle Royal Hospital" in Cheadle Hulme, waarop hij in 1862 terugkeerde naar Londen. Tussen 1869 en 1879 was Maudsley hoogleraar forensisch onderzoek op zijn eigen college. 

Van 1866 tot 1874 runde hij de particuliere psychiatrische instelling van de Engelse arts John Conolly in Hanwell. Maudsley trouwde vervolgens met Conolly's dochter Ann. 

Maudsley was van 1862 tot 1878 redacteur van de nieuwsbrief van de "Medico-Psychological Association", het "Journal of Mental Science" (later hernoemd tot "The British Journal of Psychiatry"). Op zijn voorspraak breidde het blad de inhoud uit met filosofische artikelen, naast psychologische. 

In 1907 doneerde Maudsley £ 30.000,- aan het Graafschap Londen als bijdrage aan de oprichting van het "Maudsley Hospital". Dat was een nieuwe psychiatrische instelling voor vroege en acute gevallen, met inbegrip van een afdeling voor patiënten die niet intern zaten. Verder kwamen er afdelingen voor onderwijs en onderzoek. Het gebouw was in 1915 klaar en een nieuwe wet maakte ook vrijwillige behandeling mogelijk. In 1948 fuseerde het ziekenhuis met het "Bethlem Royal Hospital".



</doc>
<doc id="1257312" url="https://nl.wikipedia.org/wiki?curid=1257312" title="Guaifenesine">
Guaifenesine

Guaifenesine of guaiacolglycerine-ether is een expectorans, een middel om het ophoesten van longslijm te vergemakkelijken. Dit guaiacolderivaat wordt gebruikt in veel hoestdranken (meestal in combinatie met een ander middel dat het hoesten onderdrukt, zoals codeïne of dextromethorfan) en in medicijnen voor de behandeling van acute luchtwegeninfecties. Guaifenesine is het product van de condensatiereactie van guaiacol met glycerine.

Guaifenesine zou het ophoesten van slijm vergemakkelijken omdat het de viscositeit ervan verlaagt, waardoor het gemakkelijker loskomt. Daardoor verkrijgt men een minder frequente maar meer productieve hoest.

Mogelijke bijwerkingen zijn onder meer:

Een alternatieve behandeling van fibromyalgie met guaifenesine werd in de jaren 1990 door de Amerikaanse Dr R. Paul St. Amand voorgesteld. Guaifenesin zou helpen omdat het overtollig fosfaat uit het lichaam kan verwijderen. Dit "guaifenesin protocol" is echter niet door de Amerikaanse Food and Drug Administration erkend, en uit een klinische studie in 1996 bleek dat er geen gunstig effect aan het gebruik van guaifenesine kon toegeschreven worden. In een commentaar op die studie suggereert dr. Bennett dat het gunstige effect bij sommige patiënten waarschijnlijk te danken was aan een "placeborespons" uitgelokt door het enthousiasme en de overredingskracht van dr. St. Amand.

Soms kan guaifenesine dankzij het spierrelaxerend effect wel helpen bij het verlichten van de pijnklachten bij fibromyalgie.

Guaifenesine wordt in de diergeneeskunde gebruikt omwille van het spierrelaxerend effect op de skeletspieren; dit vooral bij paarden en pony's. Na inspuiting van de juiste dosis blijft het dier 15 à 25 minuten bewegingloos (maar niet bewusteloos) en kan het onder lokale verdoving behandeld worden. Een merknaam is "Myorelax" van Bela-Pharm GmbH.


</doc>
<doc id="1257508" url="https://nl.wikipedia.org/wiki?curid=1257508" title="Alan Cantwell">
Alan Cantwell

Alan Cantwell (New York, 1934) is een voormalige dermatoloog, en onderzoeker en schrijver van boeken over aids en kanker. Tussen de late jaren zestig en halverwege de jaren tachtig heeft hij veel gepubliceerd over kaposisarcoom en hiv.

De laatste jaren schrijft hij vaak (speculatieve) artikelen over het ontstaan van aids. Volgens hem is aids waarschijnlijk gemaakt door de mens. Hij wijst op een hepatitis B-experiment in New York, eind jaren zeventig, waarbij homoseksuele mannen meerdere doses van een experimenteel vaccin kregen, ontwikkeld in chimpansees. Dit gebeurde in New York Blood Centre, de belangrijkste leverancier van bloed in Amerika. Twee jaar later begon de aidsepidemie. Ook ziet hij een verband met de toename van genetische technologie voor kankeronderzoek in het begin van de jaren zeventig en het ontstaan van allerlei nieuwe ziektes en nieuwe virussen. Hij suggereert, dat hiv misschien een virus is, ontwikkeld om te dienen als biowapen.




</doc>
<doc id="1257531" url="https://nl.wikipedia.org/wiki?curid=1257531" title="Theory of mind">
Theory of mind

Theory of mind (ToM) is het vermogen om een beeld te vormen van het perspectief van een ander en indirect ook van zichzelf vanuit het besef dat de eigen opvattingen, verlangens en emoties kunnen afwijken van die van een ander. Het is daarom een noodzakelijke vaardigheid om bijvoorbeeld empathisch te kunnen zijn.

Theory of mind wordt bestudeerd in de psychologie, psychiatrie en de filosofie van de geest.

Theory of mind is een onderwerp van veel onderzoek en theorievorming binnen de psychologie. Met name op het gebied van autisme wordt verondersteld dat theory of mind een essentiële rol speelt: verondersteld wordt dat mensen die gediagnosticeerd zijn met autisme mogelijk beperkte vermogens tot theory of mind hebben, waardoor ze zich minder kunnen inleven in wat een ander denkt of voelt. Onbekend is nog wat de mechanismen zijn die leiden tot dit tekort en hoe dit door middel van behandeling verbeterd zou kunnen worden. 

De theory of mind start in de peuter-kleutertijd (vanaf 2-3 jaar). Het kind begrijpt percepties, emoties en wensen. De volgende fase is van 4 tot 5 jaar waarin het kind te maken krijgt met false beliefs, onderschatting wanneer mentale activiteit plaatsvindt en het rapporteren over eigen gedachten is gebrekkig. Vanaf 5-jarige leeftijd wordt het kunnen denken gewaardeerd door het kind en het verstand wordt actief betrokken bij kennis en verwerking.

Een theorie die gelinkt wordt aan theory of mind is de relational frame theory (RFT), een psychologische theorie over de rol van taal in cognitie en gedrag. Binnen relational frame theory wordt verondersteld dat het aanleren van deiktische frames ervoor zorgt dat mensen perspectief kunnen ervaren ten opzichte van persoon (ik tegenover jij), tijd (toen/straks tegenover nu) en ruimte (hier tegenover daar). Verondersteld wordt dat relational frame theory en theory of mind veel raakvlakken hebben.

Simulatietheorie wil zeggen dat het waarnemen van andermans gedrag en emoties dezelfde mechanismen (in hersenen) activeert die ook bij productie van eigen gedrag en emoties zijn betrokken. Het bestaan van zogeheten spiegelneuronen wordt wel gezien als een bevestiging van simulatietheorie.

De psycholoog Jesse Bering maakte in zijn boek "The God Instinct" uitvoerig gebruik van de theory of mind. Hij verklaarde met behulp van dit fenomeen waarom we ons leven denken in termen van doel en bedoeling, waarom we 'tekens' zien waar die er niet noodzakelijk zijn en waarom we geloven in de onsterfelijkheid van ons geestelijk leven.


</doc>
<doc id="1258085" url="https://nl.wikipedia.org/wiki?curid=1258085" title="Guaiacol">
Guaiacol

Guaiacol is een organische aromatische verbinding, die verkregen wordt uit het hars van bomen uit het geslacht "Guaiacum". Het kan ook geïsoleerd worden uit teer afkomstig van hardhout ("Fagus").

De stof is een kleurloze tot lichtgele olie of vaste, kristallijne stof, met een karakteristieke geur. Bij blootstelling aan licht en lucht wordt ze donkerder. De stof wordt vast bij 28°C, maar men kan ze ook nog op merkelijk lagere temperatuur vloeibaar houden.

Een industriële methode is de methylering van catechol (1,2-dihydroxybenzeen). Dit kan door de reactie van pyrocatechol met methanol, in aanwezigheid van boorfosfaat als katalysator.

Een alternatief is de reactie van pyrocatechol met methyleenchloride in aanwezigheid van natrium- of kaliumcarbonaat of -bicarbonaat.

Een andere mogelijkheid is de hydrolyse van het diazoniumzout van "o"-anisidine in aanwezigheid van zwavelzuur of zouten van zwavelzuur, zoals kopersulfaat.

Guaiacol en een aantal derivaten ervan (guaiacolbenzoaat, guaiacolcarbonaat, guaiacolfosfaat, guaifenesine), worden in de geneeskunde en diergeneeskunde gebruikt als expectorans (bevordert het ophoesten van longslijm).

Guaiacol wordt ook gebruikt voor de synthetische productie van vanilline.


</doc>
<doc id="1258291" url="https://nl.wikipedia.org/wiki?curid=1258291" title="Kruisallergie">
Kruisallergie

Van een kruisallergie of kruisallergische reactie is sprake, als iemand is gesensibiliseerd (allergisch geworden) voor een stof (primaire allergie) en vervolgens allergisch reageert op een andere stof met een vergelijkbaar allergeen.

De kruisallergie ontstaat doordat het allergeen (het allergie-veroorzakende deeltje) in de tweede stof qua vorm lijkt op het allergeen in de eerste stof. Een van de meest voorkomende kruisallergieën is die tussen berkenpollen en voedingsmiddelen. Daardoor ontstaat er naast hooikoorts een voedselallergie. Het allergeen in het berkestuifmeel lijkt op tal van allergenen in voedingsmiddelen, zodat een kruisallergie kan ontstaan met onder andere zeer veel soorten fruit. De benaming voor deze specifieke vorm van kruisallergie is "para-berk syndroom". Analoog noemt men de combinatie van graspollen-allergie met voedselallergie het "para-gras syndroom"

Engelse benamingen voor kruisallergie zijn: "cross-reactive allergy", "pollen-associated allergy" en in het geval van voedselallergie "pollen-related food allergy" en "pollen-food cross-reactive reactions".

De allergenen in de melk van verschillende diersoorten als koe, geit, schaap en paard, vertonen een grote gelijkenis. Een allergie voor de ene melksoort betekent doorgaans ook een allergie voor de andere. Ook bij kippen- en andere vogeleieren is zo'n onderling verband. 

Bij peulvruchten is dit juist niet het geval. Door de onderlinge verschillen betekent een allergie voor een van de peulvrucht-soorten als bonen, erwten, soja, linzen, pinda's, zoethout (familie van de erwt) of Johannesbrood niet automatisch dat er ook een allergie is voor een van de andere soorten. Ook bij zeevruchten als vissen, inktvissen, garnalen, schaaldieren en dergelijke is een kruisallergie minder waarschijnlijk, doordat de verschillen tussen de soorten groot zijn.


</doc>
<doc id="1258346" url="https://nl.wikipedia.org/wiki?curid=1258346" title="Holmesburg Prison-experimenten">
Holmesburg Prison-experimenten

De Holmesburg Prison-experimenten waren medische experimenten, uitgevoerd op vooral zwarte gevangenen van Holmesburg Prison in Philadelphia in de Verenigde Staten. De experimenten vonden plaats van 1951 tot 1974.

De testen werden uitgevoerd onder leiding van dermatoloog Albert M. Kligman, indertijd verbonden aan de Universiteit van Pennsylvania. De honderden testen varieerden van testen voor cosmetica en verzorgingsproducten (shampoo, deodorant en tandpasta) tot en met onderzoek naar de effecten van dioxine, radioactieve isotopen en drugs (LSD). Dit in opdracht van ruim dertig farmaceutische en chemische bedrijven (waaronder Pfizer en Johnson & Johnson) en (overheids)instellingen als het leger en de CIA. De proefkonijnen werden betaald, maar kregen weinig of niets te horen over de aard en de risico's van de testen. Dankzij de experimenten verdienden Kligman en de universiteit vele miljoenen. Kligman werd rijk door onder meer de uitvinding van de anti-rimpelcrème Retin-A, uitgetest op gevangenen. 

Na sluiting van de laboratoria in de gevangenis, vernietigde Kligman alle relevante documenten. 

In 2000 sleepten zo'n driehonderd voormalige gevangenen van Holmesburg Prison de Universiteit van Pennsylvania, Dow Chemical, Johnson & Johnson en Kligman vergeefs voor de rechtbank. Volgens de advocaat van de gevangenen was de meerderheid van de gevangenen overleden en hadden zij die nog leefden een slechte gezondheid.

Over de experimenten in Holmesburg Prison schreef Allan M. Hornblum twee boeken.

De experimenten worden wel vergeleken met het Tuskegee-syfilisonderzoek, waarbij eveneens zwarte Amerikanen dienden als proefkonijn.

In 1978 werden federale regels ingevoerd, waardoor alleen onderzoek met weinig risico werd toegestaan. Door allerlei wetgeving en regels aan universiteiten waren medische experimenten in gevangenissen enkele jaren later zo goed als verleden tijd.
In een artikel in 2002 schreef Silja Talvi dat in veel gevangenissen in Amerikaanse staten weer onderzoeken worden gedaan, onder meer in Texas. In 2006 kwam de Institute of Medicin van de National Academy of Sciences met een rapport, waarin wordt aanbevolen onder strenge regels weer biomedische experimenten in gevangenissen toe te staan (het rapport 'Ethical considerations for Research Involving Prisoners').




</doc>
<doc id="1259088" url="https://nl.wikipedia.org/wiki?curid=1259088" title="Bulkvormer">
Bulkvormer

Een bulkvormer of bulkvormend laxeermiddel is een medicijn tegen onder andere het prikkelbaredarmsyndroom.

Bulkvormende laxeermiddelen bevatten natuurlijke vezelproducten die de hoeveelheid ontlasting vergroten, waardoor de peristaltiek wordt gestimuleerd. Dit kan de stoelgang bevorderen. Bij het gebruik ervan moet men meer drinken, zodat de vezels goed in de darmen kunnen opzwellen.



</doc>
<doc id="1259304" url="https://nl.wikipedia.org/wiki?curid=1259304" title="Aliskiren">
Aliskiren

Aliskiren is een geneesmiddel dat kan worden voorgeschreven voor de behandeling van essentiële hypertensie. Het middel is in 2008 in Nederland door Novartis op de markt gebracht, onder de merknaam Rasilez. Het middel is ontwikkeld in samenwerking met het Zwitserse farmaceutische bedrijf Speedel.

Aliskiren is als eerste antihypertensivum in zijn klasse geregistreerd en is derhalve het eerste geneesmiddel in deze nieuwe klasse van antihypertensiva. Het is een krachtige, selectieve remmer van het enzym renine, waardoor de omzetting van angiotensinogeen tot angiotensine I wordt voorkómen en de spiegels van angiotensine I en II afnemen. Aliskiren grijpt dus op een andere plaats in van het renine-angiotensine systeem (RAS) dan de ACE-remmers en de AT1-antagonisten. Toediening van aliskiren verhoogt de plasmaconcentratie van renine in het algemeen meer dan bij de ACE-remmers en AT1-antagonisten. Doordat aliskiren een deel van het renine bindt (tot 90%) is de plasmarenine-activiteit lager dan bij gebruik van de ACE-remmers en AT1-antagonisten. Bij grote stijgingen van de plasmaconcentratie van renine wordt de verlaging van de renineactiviteit echter absoluut gezien kleiner. Hoge plasmaconcentratie van renine treden bijvoorbeeld op wanneer aliskiren wordt toegediend in de aanwezigheid van natriumdepletie (door dieet of diureticumgebruik). Verder onderzoek moet uitwijzen of langdurig hoge reninespiegels kunnen leiden tot (onverwachte) klinisch relevante bijwerkingen.

De halveringstijd ligt tussen de 23 en 36 uur, waardoor aliskiren eenmaal daags behoeft te worden ingenomen. Gebruikelijke doses liggen tussen de 75-300 mg. Voedsel vermindert de hoeveelheid aliskiren die door het lichaam kan worden opgenomen. In de klinische studies werd hieraan geen bijzondere aandacht geschonken. Aliskiren wordt nauwelijks gemetaboliseerd. Het verlaat het lichaam vrijwel onveranderd in de ontlasting; minder dan 1% wordt met de urine uitgescheiden. Na 1-2 uur zijn de bloedspiegels maximaal. Na 5-8 dagen worden steady-state spiegels bereikt.

In klinische studies zijn de bijwerkingen onderzocht.

Op 23 november 2011 kondigde het CBG op zijn website een herbeoordeling aan. Dit omdat het 'Altitude' onderzoek is stopgezet wegens een toename van cardiovasculaire en nierbijwerkingen ten opzichte van de placebogroep. Firma Novartis reageerde op 4 januari 2012 met een brief waarin de combinatietherapie met sommige andere bloeddrukverlagers werd ontraden. 


</doc>
<doc id="1259444" url="https://nl.wikipedia.org/wiki?curid=1259444" title="William Bayliss">
William Bayliss

Sir William Maddock Bayliss (Butcroft, Wednesbury, 2 mei 1860 – Londen, 27 augustus 1924) was een Engelse fysioloog.

Bayliss ontdekte samen met Ernest Henry Starling het peptidehormoon secretine en de peristaltiek van de darmen. Secretine was daarmee het eerste ontdekte 'hormoon', een naam die Bayliss en Starling eveneens bedachten. Het Bayliss effect werd naar hem vernoemd. Daarnaast toonde Bayliss de functie van het enzym trypsine aan.

Bayliss volgde studies aan het University College London (1881-1884) en vanaf 1885 op het "Wadham College" van de Universiteit van Oxford. Hij studeerde af in fysiologie. In Londen keerde hij later terug als hoogleraar (1888-1912) en professor "General Physiology" (1912-1924)

Bayliss werd in 1911 onderscheiden met de Royal Medal van de Royal Society, waarvan hij acht jaar eerder tot Fellow was gekozen. In 1919 kreeg Bayliss de Copley Medal en in 1922 werd hij geridderd voor zijn bijdrage aan de geneeskunde.

In 1979 werd de "Bayliss and Starling Society" opgericht, als forum voor onderzoekswetenschappers met belangen in de chemie, de fysiologie en de functie van de centrale en autonome peptiden.

Bayliss was het enige kind van Moses Bayliss en Jane Maddock. Hij trouwde met "Gertrude Starling", de zus van Ernest, met wie hij drie zoons en een dochter kreeg. Zoon "Leonard Ernest Bayliss" trad in zijn vaders voetsporen en werd ook fysioloog.

Bayliss was betrokken bij de Brown Dog affaire, een politieke controverse over vivisectie. Schrijver en weldoener "Stephen Coleridge" werd daarbij aangeklaagd werd voor laster in de beschuldigingen die hij deed over Bayliss' vivisectie-werk. Hoewel Bayliss de zaak won - hij had nooit geopereerd op levende dieren - kreeg Coleridge steun voor zijn zaak en werd er genoeg geld gedoneerd om de kosten en schadevergoeding van te betalen. Bayliss zou nog verschillende artikelen wijden aan het humaan behandelen van dieren.



</doc>
<doc id="1259445" url="https://nl.wikipedia.org/wiki?curid=1259445" title="Patrick Hillery">
Patrick Hillery

Patrick John (Paddy) Hillery, Iers-Gaelisch: "Pádraig Seán Ó hIrighile", (Spanish Point, 2 mei 1923 - Dublin, 12 april 2008) was een Ierse arts en politicus.

Hillary studeerde in 1947 af in de medicijnen aan de Nationale Universiteit van Ierland, Dublin. Hij werd huisarts te Milltown Malbay en was onder meer lid van de nationale gezondheidsraad.

Als lid van de grote politieke partij Fianna Fáil kwam hij in 1951 in de Dáil Éireann terecht, het Ierse lagerhuis, waarin hij tot 1973 zou blijven.
Hij vervulde een drietal ministersposten: van 1959 tot 1965 die van Onderwijs, van 1965 tot 1966 die van industrie en Handel en van 1969 tot 1973 die van Buitenlandse Zaken. In zijn laatste ministeriële functie speelde hij een belangrijke rol in de onderhandelingen over de aansluiting van Ierland bij de Europese Economische Gemeenschap, de voorloper van de Europese Unie. Deze vond in 1973 plaats.

In datzelfde jaar werd hij eurocommissaris, de eerste van Ierland. Als lid van de commissie-Ortoli vervulde hij drie jaar lang het ambt van vicevicevoorzitter en was hij belast met sociale zaken. In 1976 werd hij verkozen tot president van Ierland en in 1983 werd hij herkozen. Zijn presidentschap duurde tot 1990. Een bijzonderheid was dat hij bij beide verkiezingen geen tegenkandidaat had en zelfs min of meer tegen zijn zin president werd.

Patrick Hillery overleed op 84-jarige leeftijd.


</doc>
<doc id="1259537" url="https://nl.wikipedia.org/wiki?curid=1259537" title="Edward Albert Sharpey-Schafer">
Edward Albert Sharpey-Schafer

Sir Edward Albert Sharpey-Schafer (Hornsey, 2 juni 1850 - North Berwick, 29 maart 1935) was een Engelse fysioloog die het woord 'insuline' bedacht, nadat hij betheoriseerde dat één stof uit de alvleesklier verantwoordelijk was voor diabetes mellitus. Hij bedacht ook de term 'endocrinologie' voor de afscheiding van klieren met interne secretie, nadat hij in 1894 het bestaan van adrenaline aantoonde (samen met "George Oliver").

"Schafers Methode" van kunstmatige beademing is naar hem vernoemd.

Sharpey-Schafer werd geboren met de naam "Schäfer", als derde zoon van handelaar "JWH Schäfer", die in Hamburg ter wereld kwam, maar zich tot Brit liet naturaliseren. Hij werd protestants opgevoed. Schafer genoot een opleiding op de University College van de Universiteit van Londen. In 1874 studeerde hij af in geneeskunde en werd meteen benoemd tot assistent-hoogleraar "praktische fysiologie". Op zijn 28e werd Schafer verkozen tot Fellow of the Royal Society.

Schafer zette zijn carrière voort in Londen, waar hij werd benoemd tot "Fullerian" hoogleraar en later "Jodrell" hoogleraar. In 1899 verkreeg hij de leerstoel fysiologie op de "Universiteit van Edinburgh", waar hij tot aan zijn pensioen in 1933 bleef. In 1924 kreeg Schafer de Copley Medal.

Schafer trouwde twee keer. Eerst met Maud Dixey en na haar overlijden met Maude Roberts. Hij kreeg vijf kinderen (drie meisjes en twee jongens), maar overleefde zijn beide zonen. Beiden overleden in dienst tijdens de Eerste Wereldoorlog. Schafer werd in 1912 voorzitter van de "British Medical Association" en werd geridderd in 1913. Hij introduceerde de adrenaline in de geneeskunde. Schafer liet de achternaam van zijn oude leraar William Sharpey aan zijn naam toevoegen in 1918, enerzijds als eerbetoon, maar ook om de anti-Duitse sentimenten van dat moment te ontlopen.

"Schafers methode" voor kunstmatige beademing: 'De patiënt ligt met het voorhoofd op een van zijn armen. Hurk over de patiënt met de knieën aan weerszijden van zijn heupen en druk met beide handen stevig op de rug over de onderste ribben. Kom langzaam omhoog en verlicht tegelijkertijd de druk met uw handen. Herhaal deze beweging om de vijf seconden.'


</doc>
<doc id="1259545" url="https://nl.wikipedia.org/wiki?curid=1259545" title="Ernst Kretschmer">
Ernst Kretschmer

Ernst Kretschmer (Wüstenrot, 8 oktober 1888 – Tübingen, 8 februari 1964) was een prominent Duits psychiater uit het midden van de vorige eeuw, die een verband probeerde te leggen tussen lichamelijke constitutie en persoonlijkheidskenmerken.
Kretschmer bezocht de Cannstatt Hochschule, een van de oudste gymnasia in Stuttgart. Hij studeerde van 1906 tot 1912 theologie, geneeskunde en filosofie aan de Universiteiten van Tübingen, München en Hamburg. Vanaf 1913 was hij assistent van Robert Gaupp in Tübingen, alwaar hij in 1918 promoveerde. Hij fungeerde daarna tot 1926 als assistent medisch directeur. In 1926 werd hij tot directeur benoemd van de psychiatrische kliniek van aan de Universiteit van Marburg. Hij was oprichter van de AÄGP ("Allgemeinen Ärztlichen Kongresses für Psychotherapie") die op 12 januari 1927 werd opgericht. Hij was vanaf 1929 president van de AÄGP, maar verliet in 1933 onder protest deze stichting vanwege de raciale-hygiënische wetgeving in Duitsland. Van 1946 tot 1959, was Kretschmer ten slotte directeur van de psychiatrische kliniek van de Universiteit van Tübingen.

Kretschmer beschreef als eerste de Persisterende Vegetatieve Toestand, later ook wel Kretschmer syndroom genoemd (zie ook Coma vigil). Een andere medische term aan hem ontleend is "Kretschmers sensitieve paranoia". En tussen 1915 en 1921 ontwikkelde hij een differentiaaldiagnose ter onderscheiding van schizofrenie en manisch-depressieve stoornis.

Kretschmer verwierf bekendheid door zijn indeling van lichaamstypes. Hij onderscheidde daarbij drie lichaamstypen, het asthenische/leptosome type (tenger en lang), het atletische type (grove botten, gespierd) en het pyknische type (gedrongen, dik). Elk van deze lichaamstypen was volgens Kretschmer verbonden met een persoonlijkheidstrek, en predisponeerde tot een bepaalde vorm van psychopathologie. Zo was het pyknische type vriendelijk, extravert en sociaal ingesteld, en neigend tot manisch-depressiviteit. Het asthenische type tendeerde naar introversie en (in de pathologische variant) tot negatieve symptomen van schizofrenie. Het atletische type ten slotte was verbonden met eigenschappen als assertiviteit en agressiviteit, en (in de pathologische variant) met epilepsie. Het idee dat lichaamstypen geassocieerd zijn met bepaalde persoonlijkheidskenmerken of vormen van psychopathologie speelt in moderne theorieën van de menselijke persoonlijkheid nauwelijks meer een rol van betekenis.

Kretschmer onderscheidde verder twee basale karaktergroepen. De eerste groep was Schizothymie, fluctuerend tussen de polen hyperesthetisch (overgevoelig)) en anesthetisch (kil) karakter. De tweede was Cyclothymie, met als polen depressiviteit (terneergeslagen) en hypomanie (overdreven opgewekt).



</doc>
<doc id="1259569" url="https://nl.wikipedia.org/wiki?curid=1259569" title="Leonardus Marinus van den Berg">
Leonardus Marinus van den Berg

Leonardus Marinus van den Berg (Alkmaar, 10 januari 1877 - 14 november 1942) was een Nederlandse lector in de Galenische farmacie en Receptuur aan de Rijksuniversiteit Groningen.

Van den Berg studeerde na zijn middelbareschoolopleiding farmacie in Amsterdam en promoveerde aldaar in 1905. Na aanvankelijk apotheker in zijn geboortestad te zijn geweest vertrok hij in 1911 naar Groningen. In deze stad werd hij apotheker van het Academisch Ziekenhuis en in 1920 lector bij de rijksuniversiteit. Leonardus Marinus van den Berg is een van de oud-ereleden der G.F.S.V. "Pharmaciae Sacrum".

Als vrijmetselaar was Van den Berg sterk betrokken bij de loge L'Union Provinciale; van 1920 tot 1928 en van 1929 tot 1945 was hij voorzittend meester van deze vrijmetselaarsloge. Dat hij tot bijna drie jaar na zijn dood als voorzittend meester wordt gezien heeft te maken met het feit dat in de Tweede Wereldoorlog de vrijmetselarij verboden was, en er geen opvolger gekozen kon worden.


</doc>
<doc id="1259690" url="https://nl.wikipedia.org/wiki?curid=1259690" title="Bernard Katz">
Bernard Katz

Bernard Katz (Leipzig, 26 maart 1911 – Londen, 20 april 2003) was een Britse biofysicus en neurofysioloog van Duitse komaf, die erkenning verwierf voor zijn werk op het vlak van zenuwbiochemie. In 1970 deelde hij de Nobelprijs voor de Fysiologie of Geneeskunde met Julius Axelrod en Ulf von Euler.

Geboren in een joodse familie, studeerde Katz van 1921 tot 1929 aan het "Albert Gymnasium" in zijn geboortestad Leipzig. Daarna volgde hij een studie geneeskunde aan de Universiteit van Leipzig, die hij in 1934 afrondde. Een jaar later vluchtte Katz in februari naar Groot-Brittannië, omdat de opkomst van Hitler zijn Russisch-Joodse afkomst gevaarlijk maakte. Hij ging daar werken aan het University College (UCL) van de Universiteit van Londen, onder Archibald Hill. Katz haalde zijn PhD in 1938 en won een "Carnegie Fellowship" om te studeren bij John Eccles op het "Sydney Hospital".

Katz werd genaturaliseerd in 1941, waarna hij in 1942 dienst nam bij de Royal Australian Air Force. Hij bracht de oorlog door als radarofficier boven de Stille Oceaan. Katz trouwde met Marguerite Penly in 1945 en keerde een jaar later als adjunct-directeur terug naar UCL. In Engeland werkte hij met onder meer de Nobelprijswinnaars van 1963: Alan Hodgkin en Andrew Huxley. Katz werd hoogleraar en hoofd biofysica aan de UCL in 1952, waarna hij ook verkozen werd tot Fellow of the Royal Society. Hij bleef hoofd biofysica tot 1978 en werd toen professor emeritus. In 1970 werd Katz geridderd. In 1967 kreeg hij al de Copley Medal.

Het werk van Katz legde fundamentele eigenschappen van synapsen bloot. Gedurende de jaren vijftig bestudeerde hij de biochemie en beweging van acetylcholine. Katz won de Nobelprijs voor zijn ontdekking dat de ontlading van neurotransmitters in synapsen werkt volgens de wetten van de kwantummechanica. Dat wil zeggen dat op iedere synaps altijd een minimum aantal neurotransmitters ontladen wordt. Indien het er meer zijn, dan gaat het om een veelvoud van die minimumwaarde. Dit is zo omdat de moleculen van neurotransmitters al per hoeveelheid (vesikels) 'verpakt' zitten vóór ze ontladen worden in het synaptische gat.

Katz' werk had directe invloed op de studie naar organofosforverbinding en naar organochloride. Het vormde de basis van de nieuwe naoorlogse studie naar zenuwgas en bestrijdingsmiddelen, toen hij aantoonde dat de complexe enzymcyclus makkelijk verstoord raakt.


</doc>
<doc id="1259708" url="https://nl.wikipedia.org/wiki?curid=1259708" title="Paul Fildes">
Paul Fildes

Sir Paul Gordon Fildes (10 februari 1882 - 5 februari 1971) was een Brits patholoog en microbioloog die op wetenschapspark "Porton Down" werkte tijdens de Tweede Wereldoorlog. 

Fildes studeerde medicijnen aan de Universiteit van Cambridge, waarbij hij zich specialiseerde in de chirurgie. Hij diende als chirurgisch luitenant-commandant in de "Royal Naval Reserve" (vrijwilligers voor de militaire vloot). Daarnaast diende hij van 1915 tot 1919 in het militaire hospitaal "Royal Naval Hospital Haslar".

Fildes hielp "Donald O. Woods" ontdekken hoe sulfonamiden werken. Hij was van 1934 tot 1949 lid van de wetenschappelijke staf van het "Medical Research Council". Daarnaast schreef hij boeken over hemofilie en syfilis.

Fildes werd verkozen tot Fellow of the Royal Society en ontving in 1963 de Copley Medal. In 1919 werd Fildes onderscheiden met de Orde van het Britse Rijk

Volgens het artikel 'Sharper than a Serpents Tooth: Biotoxins as An Assasin's Weapons' (op de website strategypage.com) beweerde Fildes dat hij hielp met Operatie Anthropoid - de moord op de hoge nazi Reinhard Heydrich in Praag - door Tsjechische agenten van de geheime Special Operations Executive te voorzien van bewerkte "Gammon granaten", gevuld met botulinetoxine. 


</doc>
<doc id="1259709" url="https://nl.wikipedia.org/wiki?curid=1259709" title="Sydney Chapman">
Sydney Chapman

Sydney Chapman (Manchester, 29 januari 1888 - Boulder, 16 juni 1970) was een Brits wiskundige, astronoom en geofysioloog.

Chapman wordt erkend als de man die in 1930 het fotochemische mechanisme uitwerkte waaruit de ozonlaag voortkwam. Hij was gespecialiseerd in wiskunde, astronomie en geofysica. Chapman leed aan depressies, maar bleek desondanks productief. In 1949 kreeg Chapman de Gold Medal van de "Royal Astronomical Society" en hij ontving de Copley Medal van de Royal Society in 1964.

Chapman studeerde aan het "Royal Technical Institute" in Salford (nu de "Universiteit van Salford") en de universiteiten van Manchester en Cambridge, waar hij over wiskunde las. 
Van 1919 tot 1924 bekleedde Chapman de "Beyer Chair of Applied Mathematics" (de leerstoel toegepaste wiskunde) aan de "Victoria University of Manchester".

Hij werd gekozen tot Fellow van het "Queen's College" van de Universiteit van Oxford, maar in plaats van tot zijn pensioen op Oxford te blijven, nam Chapman ontslag om onderzoek- en onderwijsstages over de hele wereld aan te nemen. Hij werkte op onder meer de universiteiten van Alaska en Colorado, maar ook verder weg in Istanboel, Caïro, Praag en Tokio.


</doc>
<doc id="1259717" url="https://nl.wikipedia.org/wiki?curid=1259717" title="Albert Kluyver">
Albert Kluyver

Albert Jan Kluyver, geboortenaam gespeld als "Kluijver" (Breda, 3 juni 1888 – Delft, 14 mei 1956) was een Nederlandse microbioloog, botanicus en biochemicus.

Kluyver kwam ter wereld als de zoon van hoogleraar wiskunde Jan Cornelis Kluijver en Marie Honigh. Zijn enige zus, Clasina Albertina Kluijver, was de eerste vrouwelijke gedelegeerde van Nederland bij de Volkenbond. Op 29 juli 1916 trouwde hij met Helena Johanna Lutsenburg Maas, met wie hij drie dochters en twee zoons kreeg.

Kluyver studeerde chemische technologie. Hij promoveerde op 26-jarige leeftijd met zijn proefschrift
"Biochemische suikerbepaling" bij professor G. van Iterson, nadat hij van 1911 tot 1916 assistent was op het "Laboratorium voor microscopische anatomie". Vervolgens verbleef hij van 1916 tot 1919 in Nederlands-Indië, waar hij nijverheidsconsulent was op Java. Daarna voerde hij een onderzoek uit naar de klappervezelbereiding (kokosvezel) op Malakka en Ceylon en leidde hij het laboratorium van de "NV Oliefabrieken Insulinde" in Bandoeng.

Van 1920 tot aan zijn dood in 1956 was Kluyver hoogleraar microbiologie aan de Technische Universiteit Delft. Hij was daarmee de opvolger van Martinus Willem Beijerinck. Een van Kluyvers eerste leerlingen en assistent was Cornelius van Niel, die later de "Delft School of Microbiology" naar de Nieuwe Wereld bracht.

Van Niel bewees in 1930 ook de biochemische overeenkomst tussen de bacteriële fotosynthese en die van algen en planten. De inzichten die beide studies van bacteriën opleverden, leidden in 1936 tot de classificatie volgens het "Kluyver-Van Nielsysteem".

In 1935 richtte Kluyver samen met L.S. Ornstein (en financiële steun van de Rockefeller Foundation) de "Biofysische Werkgroep Utrecht-Delft" op

Kluyver werd in 1926 benoemd tot lid van de Koninklijke Nederlandse Akademie van Wetenschappen (KNAW). Van 1947 tot 1954 was hij daarvan bovendien president. Kluyvers werk op de KNAW leidde onder meer tot de oprichting van het Reactorcentrum Nederland. In 1953 werd Kluyver onderscheiden met de Copley Medal.

Kluyver wilde de activiteiten van de "Delftse onderzoeksgroep" uitbreiden naar de gebieden van de metabole wegen en de bio-energetica. Samen met Hendrick Donker bracht hij in 1926 het artikel "Die Einheit in der Biochemie" uit. De daarin beschreven visie van biochemische eenheid is mogelijk zijn bekendste werk. Kluyver toonde daarmee aan dat zijn hypothese klopte; dat elk mechanisme, hoe groot of klein ook, op biochemisch niveau hetzelfde is.

Kluyver wordt beschouwd als de grondlegger van de vergelijkende microbiologie en ontwikkelde (met zijn onderzoekers) een methode om schimmels zo te bewerken dat er onder meer antibiotica uit te winnen valt. Anno 2008 wordt deze nog steeds gebruikt.

Daarnaast was Kluyver één van de mensen achter het idee dat taxonomie op het niveau van microben gebaseerd moet zijn op zowel morfologie als op fysiologie, in plaats van alleen op het eerstgenoemde. Onderzoek naar verschillende gistingen waarmee organismen energie verkregen, leidde in 1928 tot een industriële productie van butaan-2,3-diol, acetoïne en daaruit volgend diacetyl.





</doc>
<doc id="1260067" url="https://nl.wikipedia.org/wiki?curid=1260067" title="Nervi splanchnici">
Nervi splanchnici

De nervi splanchnici of ingewandszenuwen zijn gepaarde zenuwen in het autonome orthosympathische zenuwstelsel die bijdragen bij aan de innervatie van de viscera. Zij bestaan uit vezels van het AZS alsook sensorische zenuwvezels afkomstig van de organen (die ook wel afferent viscerale zenuwvezels worden genoemd). Alle bevatten orthosympathische zenuwvezels behalve de nervi splanchnici pelvici, die parasympathische zenuwvezels bevat. Stimulering van de nervi splachnici leidt tot de aanmaak en uitscheiding van catecholamines door de bijnieren.

Onder de "nervi splanchnici" vallen de:

"Deze pagina is een vertaling van het artikel 'Splanchnic Nerves' op de Engelstalige Wikipedia."


</doc>
<doc id="1260087" url="https://nl.wikipedia.org/wiki?curid=1260087" title="Omentum minus">
Omentum minus

Het omentum minus of kleine vetschort (kleine buikvliesplooi) is een onderdeel van het buikvlies en is tussen de leverpoort enerzijds en de maag en aanvangsgebied van het duodenum anderzijds gelegen. Het omentum minus bestaat uit twee onderdelen, het ligamentum hepatogastricum en het ligamentum hepatoduodenale. Het ligamentum hepatogastricum is tussen de lever en de maag gelegen, het ligamentum hepatoduodenale tussen de lever en het duodenum.




</doc>
<doc id="1260332" url="https://nl.wikipedia.org/wiki?curid=1260332" title="David Keilin">
David Keilin

David Keilin (Moskou, 21 maart 1887 - Cambridge, 27 februari 1963) was een Russisch-Britse entomoloog en parasitoloog. 

Keilin behaalde zijn grootste erkenning met zijn onderzoek en herontdekking van "cytochromen" in de jaren twintig, een naam die hij eraan gaf. Deze waren eerder ontdekt door CA McMunn in 1884, maar die ontdekking werd vergeten of verkeerd begrepen. 

Keilin droeg tijdens zijn carrière aanzienlijk bij aan de entomologie en de parasitologie. Tussen 1914 en 1923 publiceerde hij 39 papers over onder meer de voortplanting van luizen, de levenscyclus van de paardenhorzel en de ademhalingsaanpassingen van de larven van vliegen. 

Keilin ging pas op zijn tiende voor het eerst naar school, vanwege een slechte gezondheid en astma. Zeven jaar later schreef hij zich in op de Universiteit van Luik. Hij studeerde verder op het "Magdalene College" van de Universiteit van Cambridge en werd Brits staatsburger. 

In Cambridge werd Keilin in 1915 onderzoeksassistent van hoogleraar biologie George Nuttall. Hij zou er de rest van zijn loopbaan blijven, als opvolger van Nuttall als hoogleraar en vanaf 1931 als directeur van het "Molteno Institute". In 1952 ging Keilin met pensioen.

Keilin werd verkozen tot Fellow of the Royal Society in 1926. Hij won de Royal Medal in 1939 en de Copley Medal in 1951.


</doc>
<doc id="1260501" url="https://nl.wikipedia.org/wiki?curid=1260501" title="Tadeus Reichstein">
Tadeus Reichstein

Tadeusz Reichstein (Włocławek, 20 juli 1897 – Bazel, 1 augustus 1996) was een Pools-Zwitsers scheikundige. In 1950 won hij de Nobelprijs voor de Fysiologie of Geneeskunde.

Reichstein won samen met Edward Calvin Kendall en Philip Showalter Hench de Nobelprijs voor de Fysiologie of Geneeskunde in 1950. Die beloning volgde op hun werk op het gebied van de hormonen van de bijnierschors, waaruit isolatie van cortison voortkwam.

Reichstein werd geboren in Polen als oudste zoon van Isidor Reichstein en Gastava Brockmann, maar bracht zijn jeugd door in Kiev. Zijn vader werkte daar als ingenieur. Reichstein genoot zijn eerste opleiding op een kostschool in Jena. Toen zijn familie naar Zürich verhuisde kreeg hij eerst privé-les, waarna hij naar de Oberrealschule en de Eidgenössische Technische Hochschule (ETH) ging. Reichstein studeerde daar in 1920 af in scheikunde en werd twee jaar later doctor.

Voor een aantal jaar daarna werkte bij de ETH samen met zijn promotiebegeleider Hermann Staudinger. In 1929 kwalificeerde hij als docent; daarnaast werd hij assistent van Lavoslav Ružička bij ETH waar hij zelf onderzoek mocht doen. Reichsteins vroege werk betrof het identificeren en isoleren van de chemische bestandsdelen in koffie die de smaak en aroma ervan bepalen. In 1933 wist Reichstein, werkend in Zürich, al ascorbinezuur (vitamine C) te isoleren, op hetzelfde moment dat Walter Haworth en zijn medewerkers dat presteerden in Groot-Brittannië, in een proces dat tegenwoordig het Reichsteinproces wordt genoemd. 

In 1934 begon hij onderzoek te doen naar wat hij aanvankelijk geloofde een enkele hormoon te zijn geproduceerd door de "cortex" of buitenste lagen van de bijnieren. Al snel realiseerde hij zich dat de klieren een mix van hormonen aanmaken. Hij slaagde erin om negenentwintig soorten te isoleren en hun individueel te onderzoeken. Hij toonde aan dat deze verbindingen steroïden waren. Zijn werk vormde de opmaat voor het isoleren en de uiteindelijk synthese van deoxycorticosteron, voor de behandeling van de ziekte van Addison, en cortison, die gebruikt werd voor de behandeling van reumatoïde artritis. Het was voor deze laatstgenoemde prestatie dat Reichstein meedeelde in de Nobelprijs van 1950.

Reichstein trouwde in 1927 met de Nederlandse jkvr. Henriette Louise Quarles van Ufford (1898-1993), lid van de familie Quarles, met wie hij één dochter kreeg. Haar zus jkvr. Madeleine Quarles van Ufford (1894-1975) was in 1925 getrouwd met zijn broer, prof. dr. Adam Reichstein (1899-1988). Reichstein werd in 1952 verkozen als een "Foreign" Fellow of the Royal Society. Het belangrijkste industriële proces voor het kunstmatig isoleren van vitamine C draagt nog steeds zijn naam.


</doc>
<doc id="1260665" url="https://nl.wikipedia.org/wiki?curid=1260665" title="Norman Pirie">
Norman Pirie

Norman Wingate (Bill) Pirie (Torrance (Schotland), 1 juli 1907 – Harpenden, 29 maart 1997) was een Brits biochemicus en viroloog.

Pirie ontdekte in 1936 samen met Frederik Bawden dat een virus kan worden gekristalliseerd door tabaksmozaïekvirus te isoleren. Dit was een belangrijke stap in het begrijpen van DNA en RNA. 

Pirie volgde zijn studie aan de Universiteit van Cambridge, waar hij van 1932 tot 1940 terugkeerde om les te geven. Later vervoegde hij zich bij het agrarisch onderzoeksbureau "Rothamsted Experimental Station". In 1947 werd Pirie daar benoemd tot hoofd biochemie. Pirie werd in 1949 verkozen tot Fellow of the Royal Society. Daar mocht hij de "Leeuwenhoek Lecture" houden in 1963 en won hij in 1971 de Copley Medal. 


</doc>
<doc id="1260680" url="https://nl.wikipedia.org/wiki?curid=1260680" title="Rodney Porter">
Rodney Porter

Rodney Robert Porter (Newton-le-Willows, 8 oktober 1917 – Winchester, 7 september 1985) was een Engels biochemicus. Hij won samen met Gerald Edelman de Nobelprijs voor de Fysiologie of Geneeskunde.

De in 1917 geboren Porter was de zoon van Isobel Reese en Joseph L. Porter. Geïnspireerd door Karl Landsteiners werk ""The Specificity of Serological Reactions"" besloot hij geneeskunde te studeren. In 1939 behaalde hij zijn BSc voor biochemie aan de "Universiteit van Liverpool". In hetzelfde veld haalde hij – als eerste promovendus van Fred Sanger – in 1948 een PhD aan de Universiteit van Cambridge. Porter werkte van 1949 tot 1960 voor het "National Institute of Medical Research", waarna hij "Pfizer" hoogleraar immunologie werd aan de "St. Mary's Hospital Medical School" van de Universiteit van Londen. In 1967 werd Porter benoemd tot "Whitley" hoogleraar biochemie aan de Universiteit van Oxford. In 1983 ontving hij de Copley Medal.

Porter deelde de Nobelprijs voor de Fysiologie of Geneeskunde in 1972 met Gerald M. Edelman voor de bepaling van de exacte chemische structuur van een antilichaam. Met behulp van een enzym genaamd papaïne scheidde het duo de immunoglobuline van het bloed in delen, die makkelijker te bestuderen zijn. Verder deed hij onderzoek naar hoe de immunoglobulinen van bloed reageren met cellulaire oppervlakken.

Porter trouwde en kreeg vijf kinderen. Hij overleed in een auto-ongeluk nabij Winchester.


</doc>
<doc id="1261029" url="https://nl.wikipedia.org/wiki?curid=1261029" title="Spierspoeltjes">
Spierspoeltjes

Spierspoeltjes zijn vooral te vinden tussen de spiervezels van spieren die verantwoordelijk zijn voor de lichaamshouding. Het zijn zintuigjes van ongeveer 7 millimeter lang die gewikkeld zijn rond dwarsgestreepte spiervezels. Deze receptoren zenden informatie door naar de hersenen over de rekbaarheid van de spieren. Ze wisselen daar in een constante stroom informatie over uit. 

Spierspoeltjes hebben een uitrekbaar middenstuk en samentrekbare uiteinden. Hiermee kunnen ze het samentrekken en uitrekken van een spier regelen voordat er door het lichaam actie wordt ondernomen. Dit kan door de nauwe samenwerking met de hersenen. Als spieren een bepaalde houding moeten volhouden werken de spoeltjes als fixatiezintuig.

Om het belang van het gamma-efferenten te benadrukken, dient gerealiseerd te worden dat 31% van alle motorneuronen naar de spier type A-gamma-neuronen zijn. Als signalen vanuit de cortex (of ander hersengebied) naar de alfa-motor-neuronen worden gezonden, worden tevens de gamma-motor-neuronen gestimuleerd. Deze co-activatie heeft intrafusale spiercontractie tot gevolg. De gelijktijdige contractie van intra- en extrafusale spiervezels heeft twee belangrijke doelen:


</doc>
<doc id="1261239" url="https://nl.wikipedia.org/wiki?curid=1261239" title="Zopiclon">
Zopiclon

Zopiclon is een slaapmiddel dat in 1987 werd geïntroduceerd. Het middel is ook bekend onder de merknaam Imovane en wordt door Aventis Pharma op de markt gebracht. Diverse andere fabrikanten produceren een generieke (merkloze) versie. 

Hoewel Z-slaapmiddelen, zoals zolpidem en zopiclon de meest voorgeschreven slaapmiddelen ter wereld zijn, werken deze middelen volgens recent onderzoek waarschijnlijk nauwelijks beter dan een placebo. De effectiviteit van deze groep slaapmiddelen zou overschat zijn geweest en de bijwerkingen onderschat door publicatiebias.

Zopiclon grijpt aan op met name de alpha-1 subunit van de GABA-receptor. Zopiclon werkt in op dezelfde receptor als benzodiazepines, maar is "geen" benzodiazepine. Het middel bezit tevens anxiolytische (angstverminderend), anti-epileptische en spierverslappende eigenschappen. Gebruikelijke dosis; 7,5 mg per nacht. Ouderen, bij ademhalingsproblemen, en in geval van reeds bestaande nierziekten of leverziekten, beginnen met 3,75 mg. Zopiclon werkt na ongeveer 15-30 minuten.

In een meta-analyse in 2012 van 13 studies met in totaal meer dan 4300 deelnemers, gepubliceerd in het gerenommeerde British Medical Journal, concludeerden onderzoekers van de Harvard Medical School dat Z-slaapmiddelen, zoals zolpidem en zopiclon nauwelijks beter werken dan een placebo. Bij eerdere meta-analyses van klinisch onderzoek naar Z-slaapmiddelen werden de effecten van de Z-slaapmiddelen overschat door publicatiebias: diverse niet-gepubliceerde studies konden niet in de vergelijking worden meegenomen, en ook werden voor het middel gunstige uitkomsten selectief en dubbel gepubliceerd. Daardoor werd de effectiviteit van deze middelen 60% groter beoordeeld dan wanneer ook niet-gepubliceerd onderzoek in de vergelijking zou zijn meegenomen. Ook de veiligheid zou anders beoordeeld zijn wanneer ook het ongepubliceerde onderzoek zou zijn meegenomen.

Bijwerkingen kunnen onder meer nadelige cognitieve effecten (zoals geheugenverlies) omvatten, psychomotorische effecten (zoals vallen, breuken, verkeersongevallen), vermoeidheid overdag, tolerantie, verslaving, en grotere mortaliteit. Deze risico's moeten worden afgewogen tegen eventuele therapeutische voordelen.

Langdurig continu gebruik wordt ontraden in de bijsluiter.

Tijdens een groot onderzoek met 13000 patiënten traden geen ontwenningsverschijnselen op, zoals een hernieuwd optredende slapeloosheid, na het stoppen met (de standaard dosis) zopiclon. Wel kan men zich gespannen of verveeld voelen.

Er zijn ook andere onderzoeken bekend die wel ontwenningsverschijnselen waarnemen.


</doc>
<doc id="1261378" url="https://nl.wikipedia.org/wiki?curid=1261378" title="Butylscopolamine">
Butylscopolamine

Butylscopolamine is een parasympathicolyticum dat wordt gebruikt als spasmolyticum in de buik. Het is verkrijgbaar onder de merknaam Buscopan.

Butylscopolamine wordt gebruikt om pijn en ongemakken door buikkrampen en menstruatiekrampen in het spijsverteringskanaal, vooral koliekpijn, te behandelen. Als het oraal ingenomen wordt, kan het niet opgenomen worden in het bloed of op een andere manier het spijsverteringskanaal verlaten, dus het heeft alleen effect op de gladde spieren van het spijsverteringskanaal wanneer het daar langs trekt met de darminhoud. Het is geen klassieke pijnstiller omdat het de pijn niet maskeert, maar de bron van de pijn, de spasmen, aanpakt.

Butylscopolamine wordt vaak voorgeschreven in een lage dosering van gemiddeld driemaaldaags 10 mg. In veel van dit soort medicijnen is chloride het tegenion.


</doc>
<doc id="1261779" url="https://nl.wikipedia.org/wiki?curid=1261779" title="Hulpkas voor Ziekte- en Invaliditeitsverzekering">
Hulpkas voor Ziekte- en Invaliditeitsverzekering

De Hulpkas voor Ziekte- en Invaliditeitsverzekering (HZIV) is een Belgische openbare instelling van de sociale zekerheid. 

Het HZIV is in België verantwoordelijk voor de uitkeringen aan alle sociaal verzekerden, die geen lid zijn van een private of levensbeschouwelijk ziekenfonds of mutualiteit.

De Hulpkas voor Ziekte- en Invaliteitsverzekering doet de terugbetalingen voor de kosten die door de verzekerde werd gemaakt in geneeskundige verzorging, alsook het loonverlies en in het ergste geval een uitkering voor de begrafeniskosten.

Het officiële orgaan beperkt zich tot de wettelijke verzekeringen. De andere ziekenfondsen bieden eigen diensten, begeleiding en verzekeringen aan en treden ook op als drukkingsgroep naar de overheid toe.

HZIV


</doc>
<doc id="1261940" url="https://nl.wikipedia.org/wiki?curid=1261940" title="Schweinfurthine">
Schweinfurthine

Schweinfurthine is de naam van een familie van natuurlijke stoffen, die geïsoleerd zijn uit de bladeren van de plant "Macaranga schweinfurthii" die in West-Afrika voorkomt, voornamelijk in Kameroen en Nigeria. Dit gebeurde in het kader van een programma van het National Cancer Institute van de Verenigde Staten om natuurlijke stoffen afkomstig van tropische en subtropische planten te screenen naar hun potentieel als antikankerstoffen. De schweinfurthines hebben alle een stilbeenstructuur.

In eerste instantie werden drie verwante stoffen geïdentificeerd die schweinfurthine A, B, en C werden genoemd. Later werd er nog een vierde, schweinfurthine D, gevonden . Schweinfurthine C is niet biologisch actief, maar de andere, en vooral schweinfurthine A, blijken een duidelijke activiteit te hebben tegen bepaalde kankercellen.

Omwille van de moeilijkheden en de geringe opbrengst bij het isoleren van de schweinfurthines uit plantenmateriaal, onderzoekt men ook de synthetische bereiding van de stoffen, en van afgeleide stoffen die mogelijk even actief of nog actiever tegen kankercellen zijn dan schweinfurthine A. Het juiste werkingsmechanisme van de schweinfurthines is nog niet bekend.


</doc>
<doc id="1261995" url="https://nl.wikipedia.org/wiki?curid=1261995" title="Nederlandse Hersenbank">
Nederlandse Hersenbank

De Nederlandse Hersenbank (NHB) verzamelt hersenweefsel van overleden personen die zich bij leven als hersendonor registreren. Er wordt hersenweefsel van donoren met diverse (psychiatrische) hersenaandoeningen maar ook van neurologisch gezonde donoren verzameld. Door goede afspraken met het VU medisch centrum (VUmc) kan de hersenobductie snel plaatsvinden. Het hersenweefsel is daardoor van hoge kwaliteit. De NHB stelt dit hersenweefsel, voorzien van klinisch en neuropathologisch goed gedocumenteerde gegevens, beschikbaar aan wetenschappers over de hele wereld.
Door wetenschappelijk onderzoek aan dit weefsel ontstaat er meer inzicht in de werking van onze hersenen. Hierdoor kunnen therapieën ontwikkeld worden voor de behandeling van neurologische en psychiatrische hersenziekten.

Alle procedures van de NHB zijn in overeenstemming met de nationale wetgeving en afgestemd op de rechten van de mens (zelfbeschikkingsrecht, waardigheid en integriteit). Het hersenweefsel wordt geanonimiseerd beschikbaar gesteld voor onderzoek. De ethische principes waaraan de NHB zich houdt en de juridische inbedding van de procedures van de NHB zijn samengevat in de ethische en juridische verklaring Nederlandse Hersenbank.
In 1978 werd Professor Dick Swaab directeur van het Nederlands Instituut voor Hersenonderzoek, tegenwoordig het Nederlands Herseninstituut. In 1985 richtte hij samen met Prof. Dr. Eric Fliers en met medewerking van de neuropathologen Prof. Frans Stam (VUmc) en Dr. Wouter Kamphorst (VUmc) de Nederlandse Hersenbank op, om het onderzoek naar hersenziekten te faciliteren. De huidige directeur van de NHB is Dr. Inge Huitinga.

De NHB is onderdeel van het Nederlands Instituut voor Neurowetenschappen (NIN), een instituut van de Koninklijke Nederlandse Akademie van Wetenschappen (KNAW) en is gevestigd in Amsterdam. De NHB werkt nauw samen met de afdeling Pathologie van VU medisch centrum (VUmc) in Amsterdam.

De database van de NHB telt op dit moment meer dan 3.750 geregistreerde donoren, personen die zich hebben geregistreerd als toekomstig hersendonor. Een deel van deze personen heeft een psychiatrisch of een neurologisch ziektebeeld, maar ongeveer de helft van deze personen zijn gezonde personen, de zogenoemde controledonoren. Ieder stukje hersenweefsel van een patiënt met een hersenziekte wordt vergeleken met een zelfde stukje hersenweefsel (iemand van hetzelfde geslacht en dezelfde leeftijd) van een controledonor. Daarom zijn controledonoren zeer belangrijk voor wetenschappelijk onderzoek. De neurologische ziektebeelden waar de NHB zich op richt zijn onder andere de ziekte van Parkinson, Multiple Sclerose (MS), frontotemporale dementie en de ziekte van Alzheimer. Om hersenonderzoek na overlijden op optimale wijze te kunnen uitvoeren heeft de NHB haar donorregistratieprocedure aangepast aan de vraag vanuit de onderzoekswereld. Indien de vraag kleiner is dan het huidige aanbod van donoren kan er een (tijdelijke) registratiestop worden ingesteld voor bepaalde ziektebeelden.

Naast personen met een neurologisch ziektebeeld, registreert de NHB ook personen met een psychiatrisch ziektebeeld. Omdat er een groot tekort is aan hersendonoren met psychiatrische aandoeningen, informeert de NHB haar belangstellenden door middel van actieve donorwerving graag over de mogelijkheid van registratie als toekomstig hersendonor (zie ‘NHB-Psy’ hieronder) bij de NHB.

Registratie bij de NHB is geheel vrijwillig en is mogelijk door het Toestemmingsformulier Nederlandse Hersenbank in te vullen en te ondertekenen. Men kan in het bezit zijn van een hersencodicil en geregistreerd zijn in het Donorregister. Echter, bij overlijden is het niet mogelijk zowel de organen als de hersenen uit te nemen. Alleen de combinatie hersenobductie en het doneren van weefsels is mogelijk. Wanneer een persoon zich heeft geregistreerd bij de NHB en ook geregistreerd staat bij het Donorregister en de betrokkene komt nog in aanmerking voor orgaantransplantatie, zal dit voorrang hebben op de hersenobductie, tenzij de betrokkene anders heeft aangegeven. Voor transplantatie van organen en/of weefsels zal de behandelend arts contact op moeten nemen met de Nederlandse Transplantatie Stichting.

Er worden na het uitnemen van de hersenen ongeveer zeventig hersengebieden uitgenomen en geconserveerd voor wetenschappelijk onderzoek. Het hersenweefsel wordt tijdens de obductie ingevroren bij -196°C en vervolgens bewaard bij -80°C of chemisch behandeld om het geschikt te maken voor onderzoek en vervolgens geanonimiseerd opgeslagen onder een code. De neuropatholoog stelt op basis van de medische gegevens en microscopische bevindingen een Engelstalig rapport op met de einddiagnose. Het rapport concentreert zich op neurologische afwijkingen die zichtbaar zijn onder de microscoop.

De gemiddelde tijd tussen het overlijden en de obductie bedraagt ongeveer zes uur. Het hersenweefsel is hierdoor van zeer hoge kwaliteit en zeer geschikt voor immunohistochemische kleuringen en RNA-, DNA-, suiker-, vet- en eiwitanalyses. Medische gegevens van de donoren worden door de NHB verzameld, samengevat en geanonimiseerd. De NHB ontvangt en verwerkt jaarlijks verschillende aanvragen voor hersenweefsel van wetenschappelijk onderzoekers in binnen- en buitenland. Na beoordeling van de aanvraag door de wetenschappelijke commissie, wordt het hersenweefsel vergezeld van een rapport met geanonimiseerde informatie over de hersendonor verzonden naar de betreffende onderzoeker. De onderzoeken die met het weefsel worden verricht betreffen verschillende soorten onderzoek waarbij diverse histologische, cellulaire en moleculaire technieken worden toegepast. Het doel van dit onderzoek is meer inzicht te krijgen in de normale werking van de hersenen en de ziekteprocessen die ten grondslag liggen aan de verschillende neurologische en psychiatrische ziektebeelden. Elke twee jaar wordt er door de NHB een overzicht gepubliceerd van onderzoek dat verricht is met hersenweefsel uitgegeven door de NHB. Op de website van de NHB is een overzicht te vinden van de onderzoeksprojecten die gebruik maken (of recent gebruik hebben gemaakt) van via de NHB verkregen hersenweefsel.

Eind 2012 is de Nederlandse Hersenbank voor Psychiatrie gestart, een project van de NHB. Het NHB-Psy project richt zich op het actief informeren van personen met psychiatrische ziektebeelden over de mogelijkheid zich te registreren bij de NHB. Hierdoor wordt het mogelijk om menselijk hersenweefsel van donoren met een psychiatrisch ziektebeeld beschikbaar te stellen voor onderzoek naar de oorzaken van psychiatrische aandoeningen. Het doel van het project is om een bijdrage te kunnen leveren aan de ontwikkeling van betere behandelmethoden in de toekomst en dus aan een betere kwaliteit van leven bij mensen met een psychiatrisch ziektebeeld en hun naasten. Dit project richt zich op de psychiatrische ziektebeelden schizofrenie en/of psychosen, ernstige depressie, bipolaire stoornis, autisme spectrum stoornis, ADHD, obsessieve compulsieve stoornis (OCD) en posttraumatische stressstoornis (PTSS). Het is tot op heden nog niet duidelijk wat er precies anders is in de hersenen bij iemand met een psychiatrisch ziektebeeld. Er zijn geen duidelijke afwijkingen (laesies) in de hersenen te vinden. Naast beeldvorming-onderzoek (MRI), dieronderzoek en genetisch onderzoek is het onderzoek naar hersenweefsel een belangrijke aanvulling om meer te weten te komen over het ontstaan van psychiatrische ziektebeelden. Alleen op deze manier kan op het kleinste cel- en moleculair niveau onderzoek gedaan worden. NHB-Psy werkt nauw samen met verschillende cohortstudies. Door middel van deze cohortstudies worden extra onderzoeksgegevens verzameld over de geregistreerde personen die zich aanmelden via deze studies. Daarnaast worden door het project extra onderzoeksgegevens verzameld door het MINI+ interview af te nemen bij donoren: een psychiatrisch interview dat psychische klachten in kaart brengt.



</doc>
<doc id="1262433" url="https://nl.wikipedia.org/wiki?curid=1262433" title="Bipolariteit">
Bipolariteit

Bipolariteit (bijvoeglijk naamwoord: "bipolair", letterlijk "tweepolig") is een term die twee tegengestelde uitersten aanduidt en die in verschillende contexten voorkomt.

Zo wordt in de elektriciteitsleer met bipolariteit bedoeld dat in een elektrisch circuit twee uiteinden (polen) aanwezig zijn waartussen een potentiaalverschil bestaat. Een elektrische schakelaar is tweepolig wanneer de schakelaar twee gescheiden stroomkringen kan bedienen.

Een bipolaire stoornis is een psychische aandoening die wordt gekenmerkt door wisselende gemoedsstemmingen.

In de internationale betrekkingen wordt met bipolariteit een situatie aangeduid waarin twee machtsblokken of machtscentra bestaan. Voorbeelden in de recente geschiedenis zijn de periode vlak voor de Eerste Wereldoorlog, toen men door strakke allianties in twee kampen verdeeld was, en de Koude Oorlog, toen de wereldpolitiek beheerst werd door twee supermachten, namelijk de Verenigde Staten en de Sovjet-Unie. In de klassieke geschiedenis


</doc>
<doc id="1262468" url="https://nl.wikipedia.org/wiki?curid=1262468" title="Lidocaïne-prilocaïnecrème">
Lidocaïne-prilocaïnecrème

Lidocaïne-prilocaïne crème is vooral bekend onder de merknaam Emla. De crème kan gebruikt worden om de huid te verdoven. Het wordt vooral toegepast om medische ingrepen minder pijnlijk te maken, zoals infuusprikken bij kinderen. De crème moet dan ongeveer 1-2 uur van tevoren op de huid worden aangebracht, het liefst afgedekt met een pleister om de werkzaamheid te vergroten. Bij gebruik op slijmvliezen is een half uur inwerken voldoende.

De crème bevat twee stoffen die werken als lokaal anestheticum: lidocaïne en prilocaïne, elk 2.5% . Het mengsel is "eutectisch": het smeltpunt van het mengsel is lager dan van de afzonderlijke stoffen. Dit komt tot uiting in de naam Emla: "Eutectic Mixture of Local Anesthetics".
Bijwerkingen zijn vrij zeldzaam, maar allergie van het onmiddellijke type (type 1) en van het vertraagde type (type 4) komen voor. Daarnaast is overdosering voorgekomen, doordat een te groot huidgebied was ingesmeerd

Lidocaïne-prilocaïnecrème is uitsluitend op doktersrecept verkrijgbaar 


</doc>
<doc id="1263541" url="https://nl.wikipedia.org/wiki?curid=1263541" title="Nikolaus Joseph von Jacquin">
Nikolaus Joseph von Jacquin

Nikolaus Joseph Freiherr von Jacquin, ook wel "Baron Nikolaus von Jacquin" (Leiden, 16 februari 1727 - Wenen, 26 oktober 1817) was een Nederlands/Oostenrijkse wetenschapper, die geneeskunde, scheikunde en plantkunde bestudeerde. 

Von Jacquin werd geboren in Nederland en studeerde er medicijnen, maar verhuisde later naar Parijs en vervolgens naar Wenen. 

Tussen 1755 en 1759 werd Von Jacquin naar de Caraïben en Centraal-Amerika gestuurd door keizer Frans I Stefan om planten te verzamelen voor Schloss Schönbrunn. Hij kwam terug met een grote verzameling dierlijke, plantaardige en minerale monsters. 

Von Jacquin werd in 1762 hoogleraar mineralen en mijnbouw op de "Mijnacademie" in "Schemnitz" (toen gelegen in Hongarije nu bekend als Banská Štiavnica in Slowakije). In 1768 werd hij benoemd tot hoogleraar plantkunde en chemie en werd hij directeur van de hortus botanicus van de Universiteit van Wenen. Von Jacquin werd later opgevolgd op de universiteit door zijn zoon, Joseph Franz von Jacquin.

Von Jacquins naam leeft voort in de geslachten "Jacquinia" ("Theophrastaceae") en "Jacquiniella" ("Orchidaceae").


</doc>
<doc id="1263547" url="https://nl.wikipedia.org/wiki?curid=1263547" title="Joseph Franz von Jacquin">
Joseph Franz von Jacquin

Franz Joseph Freiherr von Jacquin ook wel "Baron von Joseph Jacquin" ("Schemnitz" (nu Banská Štiavnica), 7 februari 1766 - Wenen, 26 oktober 1839) was een Oostenrijks wetenschapper die geneeskunde, scheikunde en plantkunde bestudeerde.

Von Jacquin, zoon van Nikolaus Joseph von Jacquin, studeerde in 1788 af in geneeskunde aan de Universiteit van Wenen. Tussen 1788 en 1791 werd hij op een wetenschappelijke reis naar Duitsland, Frankrijk en Engeland gestuurd door Frans II.

Aan de Universiteit van Wenen erfde Von Jacquin zijn vaders positie als hoogleraar plantkunde en scheikunde, wat hij vanaf 1797 bleef tot aan zijn pensionering in 1838.

De auteur-afkorting J. Jacq. wordt gebruikt om Von Jacquin jr. aan te geven als auteur bij het citeren van een botanische naam.


</doc>
<doc id="1263609" url="https://nl.wikipedia.org/wiki?curid=1263609" title="Modafinil">
Modafinil

Modafinil (ook bekend als Provigil of Modiodal) is een middel dat wordt voorgeschreven bij mensen die lijden aan narcolepsie. Het middel wordt niet veel gebruikt, het wordt alleen voorgeschreven door in slaap-/waakstoornissen gespecialiseerde neurologen en meestal alleen als het veel bekendere middel methylfenidaat niet werkt. Het middel is ontwikkeld door het Franse bedrijf Laboratoire Louis Lafon (later Cephalon France) en wordt in Nederland op de markt gebracht onder de merknaam "Modiodal".

Niet-geregistreerd gebruik van modafinil vindt ook plaats bij fibromyalgie, myalgische encefalomyelitis of chronisch vermoeidheidssyndroom, bij ADHD en bij 'normale' (geen narcoleptische) vermoeidheid. In de Verenigde Staten is het middel aan een opmars bezig als smart drug, waarbij een journalist van New York Magazine de vergelijking met het fictieve geneesmiddel NZT uit de Amerikaanse film "Limitless" heeft gemaakt. Modafinil zou de cognitieve functies, het geheugen en de leerprestaties kunnen verbeteren. Daarnaast wordt het stimulans modafinil (en vergelijkbare middelen) regelmatig gebruikt door het leger. In dit geval gaat het om de alertheid en veiligheid van militaire piloten en andere bestuurders van voertuigen.

Modafinil bestaat enkel in tabletvorm. De dagelijkse dosis is 200 mg modafinil. Na 14.00 uur moeten de tabletten niet meer worden ingenomen omdat er dan problemen met slapen kunnen ontstaan.

De werking van modafinil is nog niet helemaal duidelijk. Studies hebben inmiddels aangetoond dat modafinil de heropname van dopamine
door zenuwcellen remt, via blokkering van de dopamine-transporter. Hierdoor neemt de concentratie dopamine tussen zenuwcellen (synaptische spleet) toe. Er is echter geen sprake van verhoogde dopamine-afgifte. Bovendien is de heropname remming relatief zwak. Andere effecten worden nog niet uitgesloten.
Na 2 tot 3 uur is de plasmaconcentratie maximaal. Modafinil wordt in de lever gemetaboliseerd en via de nieren uitgescheiden.

Modafinil geeft voornamelijk bijwerkingen die verband houden met het centraal zenuwstelsel als aanvallen van nervositeit en slapeloosheid, neiging tot agressiviteit en anorexie. Andere mogelijke bijwerkingen zijn verminderde eetlust, angst, depressie, verwardheid, duizeligheid, slaperigheid, paresthesie, tachycardie, hartkloppingen, wazig zien, vasodilatatie, buikpijn, misselijkheid, droge mond, diarree, dyspepsie, obstipatie, pijn op de borst, asthenie.

De syntheseroute voor racemisch modafinil die in het octrooi van Laboratoire L. Lafon is beschreven verloopt als volgt:



</doc>
<doc id="1263978" url="https://nl.wikipedia.org/wiki?curid=1263978" title="Adrafinil">
Adrafinil

Adrafinil (ook bekend als Olmifon) is een stimulans werkend op het centrale zenuwstelsel tegen overmatige slaperigheid, gericht op het bevorderen van waakzaamheid en alertheid. Het middel is ontwikkeld door het Amerikaanse Cephalon en wordt geproduceerd onder de merknaam Olmifon.

Adrafinil wordt in de lever gemetaboliseerd tot Modafinil, waarna het werkzaam is.

Adrafinil geeft voornamelijk bijwerkingen die verband houden met het centrale zenuwstelsel als aanvallen van nervositeit en opwinding, neiging tot agressiviteit, slapeloosheid en anorexie. Bij langdurig gebruik wordt aangeraden de leverfunctie te laten testen om een baseline vast te stellen, en vervolgens na 3 maanden en om elke 6 maanden daarna.

Momenteel is de verkoop van Adrafinil niet gereguleerd in de Europese Unie en de Verenigde Staten.


</doc>
<doc id="1263986" url="https://nl.wikipedia.org/wiki?curid=1263986" title="Malachietgroen">
Malachietgroen

Malachietgroen is een giftige, groene trifenylmethaankleurstof. Het is ook bekend als anilinegroen, basisgroen 4, diamantgroen B en Victoriagroen B. Het vindt onder meer toepassing om bacteriën te kleuren. Het dient als kleurstof voor zijde, leer en papier. Verdund is het bruikbaar als plaatselijk ontsmettingsmiddel tegen parasieten, schimmels en bacteriën. Het heeft, behalve de kleur, niets gemeen met het mineraal malachiet.

Malachietgroen wordt bereid uit N,N-dimethylaniline en benzaldehyde, in aanwezigheid van zinkchloride of geconcentreerd zwavelzuur. De oxidatie van het gevormde intermediair (de leukovorm van malachietgroen) met behulp van lood(IV)oxide levert een tertiair alcohol, de carbinolvorm. Door toevoeging van geconcentreerd waterstofchloride elimineert het alcohol tot de chromatische vorm.

Malachietgroen komt voor in drie vormen. De meest voorkomende is de chromatische vorm: dit is een groene kleurstof. Het lichaam van mens en dier zet dit om naar de carbinolvorm. Deze dringt door celmembraan. In de cel zet dat zich om naar de leukovorm. Die blijft dagen in het lichaam en is toxisch.

Malachietgroen vond vroeger toepassing in kleurstoflasers en als pH-indicator tussen pH 0,2 - 1,8. De leucovorm kan dienen om bloedsporen te vinden: die kleuren dan groen. Tegenwoordig worden ze in het laboratorium gebruikt voor het aantonen van sporen in bacteriën en schimmels.

Vroeger vond het toepassing om vis en viseieren te ontsmetten, onder meer bij kweek van forel. Eten van vis met malachietgroen schaadt de gezondheid. De stof is ingedeeld als klasse II gezondheidsschadelijk omdat ze giftig is en leverkanker kan veroorzaken. Omdat het goedkoop en eenvoudig aan te maken is, wordt het in sommige landen nog altijd toegepast bij viskweek. Zo werd het in 2005 aangetoond in krab, paling en andere vis ingevoerd uit China en Taiwan. Malachietgroen werkt goed tegen de schimmel Saprolegnia, die viseieren aantast bij viskweek. Het vindt ook toepassing tegen ichthyophthirius in aquaria, hoewel sommige vissen er slecht tegen bestand zijn.



</doc>
<doc id="1264342" url="https://nl.wikipedia.org/wiki?curid=1264342" title="Thoraxfoto">
Thoraxfoto

Thoraxfoto (longfoto, in het medisch jargon X-thorax of RX-thorax) is een medisch onderzoek, waarbij een röntgenfoto van de borstkas wordt gemaakt. Op de foto worden vooral de longen, het hartcontour en de botstructuren afgebeeld (ruggenwervels, ribben, sleutelbeen). Bij de opname wordt patiënt (liefst staande) gevraagd diep in te ademen; de foto wordt gemaakt terwijl de adem wordt ingehouden. 

Meestal worden deze foto's van achteren naar voren genomen (PA-opname) en bijna altijd worden daarbij ook aanvullende zijdelingse opnames gemaakt. Een thoraxfoto is zonder deze zijdelingse opname vaak niet goed te beoordelen. Bij zittende of liggende patiënten (vaak zieke patiënten) gaat de röntgenstraling van voren naar achteren (AP-opname). Vanwege een verschil in stralengang worden structuren bij een dergelijke opname anders weergegeven bij de standaard PA-opname. Zo is het hart op een AP-opname groter afgebeeld dan op een PA-opname. Bij de voor-achterwaartse en achter-voorwaartse opnames worden de foto's bekeken alsof je de patiënt aankijkt: de linkerlong staat rechts op het plaatje.

Structuren die te beoordelen zijn:

Het eerste dat belangrijk is bij de beoordeling van een X-thorax is de kwaliteit van de foto. Hieronder een opsomming van de te beoordelen punten:
(* houd rekening met het geslacht, de leeftijd en de voorgeschiedenis van de patiënt)

Hierna kan men de verschillende structuren beoordelen, hier is geen vaste volgorde voor.

Voorbeelden van aandoeningen die gevonden kunnen worden zijn:


</doc>
<doc id="1265351" url="https://nl.wikipedia.org/wiki?curid=1265351" title="Gerty Cori">
Gerty Cori

Gerty Theresa Cori-Radnitz (Praag, 15 augustus 1896 – Saint Louis (Missouri), 26 oktober 1957) was een in Oostenrijk-Hongarije geboren Amerikaans biochemicus. Samen met haar echtgenoot Carl Ferdinand Cori en de Argentijnse fysioloog Bernardo Houssay kreeg ze in 1947 de Nobelprijs voor de Fysiologie of Geneeskunde voor hun ontdekking van de manier waarop glycogeen – een glucosederivaat – in het lichaam wordt afgebroken en opnieuw gesynthesiseerd als energiebron en -voorraad.
De ziekte van Cori, een glycogeenstapelingsziekte (type III) is genoemd naar het echtpaar Cori.

De in Praag geboren Gerty Radnitz was oudste van drie dochters van de joodse ouders Otto Radnitz, manager van een suikerfabriek, en Martha Neustadt. Tot haar tiende werd ze thuis onderwezen waana ze een private meisjesschool ging. Ze groeide op in een periode waarin vrouwen een marginale rol speelden in de wetenschap. Aangespoord door haar oom, een hoogleraar kindergeneeskunde, besloot ze geneeskunde te studeren. Om toegelaten te worden tot de universiteit volgde ze aanvullend onderwijs aan een Tetschen realgymnasium. Na het behalen van het toelatingsexamen werd ze in 1914 toegelaten tot de medische school van de Karel-Ferdinand universiteit te Praag. Hier ontmoette ze ook haar toekomstige echtgenoot Carl Cori. Ze trouwden na haar afstudering in 1920.

Na hun huwelijk verhuisden ze naar Wenen waar Gerty twee jaar lang verbleef aan het Carolinen kinderziekenhuis. Het leven aldaar was zwaar na de Eerste Wereldoorlog en ze leed daardoor aan xerophthalmie veroorzaakt door ernstige ondervoeding als gevolg van voedseltekorten. Hierdoor en vanwege het opkomende antisemitisme in Europa emigreerde het echtpaar in 1922 naar de Verenigde Staten. Daar zette ze haar vroege werk in medisch onderzoek voort, samenwerkend in het laboratorium met Carl. In 1928 werd gerti en Carl Amerikaans staatsburgers. 

Tot in 1931 verbleven ze in Buffalo, waarna ze naar Saint Louis verhuisden waar Carl hoogleraar werd aan de Washington-universiteit. Anders dan haar man had ze moeite om een onderzoekspositie te verkrijgen en degene die ze wel vond werden slecht betaald. Ondanks de vele tegenwerkingen die ze ondervond bleef ze, zelfs na de geboorte van hun enige zoon Carl Thomas in 1936, samenwerken met haar man. Pas na het winnen van de Nobelprijs werd ze benoemd tot gewoon hoogleraar aan de Washington-universiteit.

Cori overleed in 1957 na een tienjarige strijd met myelofibrose. Ondanks haar ziekte bleef ze tot het einde actief in het onderzoekslaboratorium. Ze ontving erkenning voor haar prestaties via vele prijzen en eerbewijzen, waaronder de Garvan-Olin-medaille. Zo zijn de Cori-krater op de maan en de Cori-krater op Venus naar haar vernoemd.

In de jaren twintig begonnen Gerty Cori samen met haar man Carl onderzoek te doen naar de stofwisseling van koolhydraten, en dan met name de rol van suiker (glucose) in dit proces en de functie van enzymen in dierlijke weefsels. Zij ontdekten de glycolyse in gezwellen en isoleerden in 1936 glucose-1-fosfaat, bekend als de Cori-ester, wat leidde tot de ontdekking van het verloop van de katalytische omzetting van glycogeen in glucose door middel van het door hen ontdekte fosforylase.



</doc>
<doc id="1265543" url="https://nl.wikipedia.org/wiki?curid=1265543" title="Bernardo Houssay">
Bernardo Houssay

Bernardo Alberto Houssay (Buenos Aires, 10 april 1887 – aldaar, 21 september 1971) was een Argentijns fysioloog die de Nobelprijs voor de Fysiologie of Geneeskunde in 1947 deelde met Carl and Gerty Cori voor het ontdekken van de rol die de hormonen van het hypofyse-bijnier-systeem spelen bij de regulering van de bloedsuikerspiegel bij dieren. Houssay was de eerste Argentijn die een Nobelprijs op een wetenschappelijk vlak won.

Houssay werd geboren in Buenos Aires als zoon van de acht kinderen van advocaat Albert Houssay en Clara Laffont Houssay. Beide ouders kwamen oorspronkelijk uit Frankrijk. Hij genoot zijn vroege opleidingen aan een privéschool, de Colegio Británico. Reeds op zijn veertiende ging hij naar de School of Pharmacy van de Universiteit van Buenos Aires die hij in 1904 afrondde. Aansluitend studeerde hij medicijnen aan die universiteit. In 1907, nog voordat hij zijn opleiding had voltooid, nam hij een baan aan bij de Faculteit Fysiologie.

In 1910 werd de toen drieëntwintigjarige Houssay benoemd tot hoogleraar fysiologie aan de Universiteitsschool van diergeneeskunde. Daarnaast had hij van 1915 tot 1919 de leiding over het laboratorium van experimentele fysiologie en pathologie bij het ministerie van hygiëne. In 1919 werd hij hoogleraar aan de Medical School van de Buenos Aires-universiteit. 

Zijn academische positie werd hem in 1943 ontnomen toen Juan Perón in Argentinië aan de macht kwam en Houssay (samen met andere universiteits-hoogleraren) via een ondertekende petitie openlijk zijn mening had geuit dat zijn land meer democratisch bestuurd moest worden. Ondanks uitnodigingen uit het buitenland bleef hij werkzaam in zijn geboortland. Samen met andere collega's stichtte hij het onafhankelijke Instituut voor Biologie en Experimentele Geneeskune om verder onderzoek mogelijk te maken. In 1965 kreeg hij zijn oude positie terug, doch bleef tevens aan als directeur van het instituut.

Houssay was gehuwd met María Angélica Catán, een scheikundige, die in 1962 overleed. Ze hadden drie zonen, Alberto Bernardo, Héctor Emilio José en Raul Horacio, die alle drie een medische graad behaalden. Hij overleed op 84-jarige leeftijd.

Hoewel Houssay actief was in ieder gebied van de fysiologie waren de hormoonklieren zijn belangrijkste gebied van onderzoek, en dan met name de rol van de voorkwab van de hypofyse in de koolhydraatstofwisseling. Een andere belangrijke ontdekking was dat de oxidatie van suiker in het lichaam niet alleen afhankelijk is van de aan- of afwezigheid van insuline, maar een complexe interactie heeft tussen insuline en andere hormonen, zoals prolactine en somatotropine die in de hypofyse worden aangemaakt. Voor de opheldering van dit proces ontving Houssay de helft van de Nobelprijs in 1947. 

Daarnaast deed hij studie naar andere delen van de fysiologie en farmologie, waarondere de fysiologie van circulatie en ademhaling, het proces van immuniteit, het zenuwstelsel, spijsvertering en de chemische samenstelling van het gif van slangen en spinnen. Hierover schreef Houssay meer dan 500 wetenschappelijk artikelen en een groot aantal boeken.



</doc>
<doc id="1265819" url="https://nl.wikipedia.org/wiki?curid=1265819" title="Rafael Espada">
Rafael Espada

José Rafael Espada (Guatemala-Stad, 14 januari 1944) is een Guatemalteeks politicus en medicus van de Nationale Eenheid van de Hoop (UNE). Van 2008 tot 2012 was hij vicepresident van zijn land.

Estrada volgde een medische opleiding aan de San Carlos-universiteit en in Frankrijk en was als chirurg werkzaam in de Verenigde Staten, maar reisde maandelijks naar Guatemala om daar arme patiënten te opereren.

In de verkiezingen van 2007 was hij voor de UNE kandidaat voor het vicepresidentschap als "running mate" van Álvaro Colom, die de verkiezingen wist te winnen. Op 14 januari 2008 werd Espada ingehuldigd als vicepresident.


</doc>
<doc id="1266345" url="https://nl.wikipedia.org/wiki?curid=1266345" title="Herman Snellen">
Herman Snellen

Herman Snellen Sr (Zeist, 19 februari 1834 – Utrecht, 18 januari 1908) was een Nederlands oogarts en hoogleraar oogheelkunde te Utrecht onder meer bekend vanwege de Snellenkaart waarmee de visus bepaald kan worden.
Zijn zoon, Herman Snellen Jr (1865-1929), volgde hem op als hoogleraar en directeur van het Nederlandsch Gasthuis voor behoeftige en minvermogende Ooglijders.

Snellen werd student in 1851, promoveerde tot doctor in de geneeskunde op 4 juli 1857, verwierf in 1858 het doctoraat in de heelkunde en vestigde zich in Utrecht als geneesheer en tevens als assistent aan de oogheelkundige kliniek van Franciscus Cornelis Donders. In 1862 werd hij geneesheer en docent in de oogheelkunde aan het Nederlandse Gasthuis voor ooglijders in Utrecht en in 1877 hoogleraar aan de universiteit van de Universiteit Utrecht. Zijn colleges waren interessant en boeiend, zijn klinieken hadden een buitengewone aantrekking, kortom zijn leiding was zó, dat men zich gelukkig achtte zijn leerling te zijn. Bijna alle oftalmologen (oogheelkundigen) in Nederland waren mede-arbeiders, assistent of indirect discipelen geweest van Snellen en ook in het buitenland rekenden vele oogartsen het zich tot een grote eer, door hem gevormd te zijn. Op 27 oktober 1884 volgde hij Donders op als geneesheer-directeur. In 1899 nam Snellen zijn ontslag als hoogleraar en in 1904 als directeur van het Nederlands Gasthuis voor Ooglijders. Zijn werken, geschriften, verhandelingen en redevoeringen op congressen waren talrijk en getuigden van diepgaande wetenschappelijke kennis, van zeldzame ijver en innige liefde voor zijn medemensen.

Al in 1854, dus voor zijn promotie, voerde hij de pen; in de jaren 1855, 1862, 1863, 1864 ("De geschiedenis der oogziekten in de Rijksgestichten te Veenhuizen en Ommerschans"), 1865, 1868, 1874, 1876, 1877, 1881, 1882, 1883, 1884, 1888, 1889, 1890, 1891, 1892, 1893, 1894, 1895, 1896 en 1897, publiceerde hij belangrijke pennevruchten. Snellen schreef en sprak even vaardig in het Frans, Duits, Engels en Latijn als in zijn moedertaal; hij werd achtereenvolgens lid, erelid en corresponderend lid van een twaalftal Hollandse en Buitenlandse Genootschappen en verwierf bovendien het eredoctoraat van enige vreemde hogescholen.

Snellen had een geniale blik, een schat van praktische kennis, die hij met talent en toewijding dienstbaar wist te maken aan de mannen van de toekomst; daarbij had zijn onderwijs een groot suggestief vermogen. Zijn verdiensten werden door H.M. de Koningin erkend door zijn benoeming tot ridder in de Orde van de Nederlandse Leeuw (1895) en tot officier in de Orde van Oranje Nassau.




</doc>
<doc id="1267772" url="https://nl.wikipedia.org/wiki?curid=1267772" title="Bordeauxse pap">
Bordeauxse pap

Bordeauxse pap werd door Millardet ontdekt in 1885. Bordeauxse pap wordt toegepast als fungicide. Het mengsel wordt bereid door het neutraliseren van 2 delen koper(II)sulfaat-met 1 deel gebluste kalk in 100 delen water. De toepassingen van het mengsel in de landbouwsector zijn in de jaren 80 van de 19e eeuw ontdekt door de chemicus Ulysse Gayon en de botanicus Pierre-Marie-Alexis Millardet. Daarnaast werd het mengsel ook gebruikt om fosforbranden te blussen. Het vaste mengsel (waar dan toch nog wel wat water in zit) bevat ongeveer 20 massa% koper.

De Bordeauxse pap werd oorspronkelijk ingezet door wijnboeren die hun druiven met "blauwe vitriool" behandelden om de druiven minder aantrekkelijk te maken voor dieven. De bescherming die de wijnstok vervolgens tegen meeldauw kreeg is een blijvende toepassing van de stof. De stof bleek vervolgens ook werkzaam te zijn tegen andere schimmelinfecties (roest) en tegen een aantal bacteriële infecties van de wijnstok.

Bordeauxse pap wordt ook op fruitbomen toegepast (abrikoos, appel, perzik, pruim) voordat de bomen bloeien of na de vruchtzetting. Daarnaast is ook het gebruik bij aardappel, tomaat, druiven en aardbeien beschreven.

Afhankelijk van het klimaat wordt ongeveer eens in de 15 dagen een bespuiting uitgevoerd. De behandeling is alleen preventief.

Bordeauxse pap is beslist niet een van de minst giftige fungicides. Koper is als zwaar metaal potentieel schadelijk voor de gezondheid, maar het wordt nog steeds gebruikt in wijngaarden. De hoeveelheid koper die mag worden gesproeid in wijngaarden en de maximale hoeveelheid koper in de bodem is in Frankrijk aan wettelijke grenzen gebonden.

Het regelmatig toepassen van het middel in wijngaarden leidt tot accumulatie van koper in de bodem. Via uitloging wordt koper nauwelijks uit de bodem verwijderd. Sommige studies wijzen zelfs op een niveau van meer dan 200 mg/kg, terwijl het natuurlijke niveau tussen de 2 en de 60 mg mg/kg ligt. Deze hoge concentraties koper zijn toxisch voor micro-organismen, en zelfs ook voor de wijnstokken. Toepassen tussen het moment van bloem- en vruchtzetting leidt tot vruchtval. De aanwezigheid van een grotere hoeveelheid koper in de most is giftig voor de gist die verantwoordelijke is voor de alcoholvorming. Op Sauvignon blanc heeft de aanwezigheid van koper effect op het bouquet door zijn interactie met precursors van de geurstoffen. Recentelijk is ook voor rosé deze veronderstelling geuit toen daarin als een van de geurstoffen 3-mercaptohexanol werd aangetoond (koper wordt aan het zwavel-atoom gebonden).

In de biologische landbouw is, onder voorwaarden (in Frankrijk), de toepassing van Bordeauxse pap toegestaan: tot 31 december 2005 mag 8 kg koper per hectare per jaar, vanaf januari 2006 geldt een grens van 6 kg koper per hectare per jaar. In uitzonderingsgevallen, en met ontheffing, tot 54 kg per hectare.

Bij de vorming van Bordeauxse pap uit een oplossing van koper(II)sulfaat en gebluste kalk of calciumhydroxide treden meerdere reacties op. In de basische omgeving van de gebluste kalk slaat koper(II)hydroxide neer, terwijl ook het calcium met het aanwezige sulfaat neerslaat onder vorming van calciumsulfaat of gips:
Beide reactieproducten zijn slecht in water oplosbaar en vormen in eerste instantie een dikke, pappige massa.



</doc>
<doc id="1267964" url="https://nl.wikipedia.org/wiki?curid=1267964" title="Crisisexperiment">
Crisisexperiment

Een crisisexperiment in de sociale psychologie is een experiment dat poogt te onderzoeken wat het gedrag van mensen is in reactie op een schending van de algemeen aanvaarde sociale regels en normen. Crisisexperimenten worden gewoonlijk geassocieerd met ethnomethodologie, in het bijzonder het werk van Harold Garfinkel. Het houden van een crisisexperiment wordt soms "Garfinkelen" genoemd.


Sommige crisisexperimenten die in het verleden uitgevoerd werden, zouden tegenwoordig als onethisch gezien worden vanwege hun inbreuk op de privacy van de patiënt. Zulke experimenten hebben er mede toe geleid dat onderzoeken of experimenten in de sociale wetenschap vooraf getoetst worden door medisch-ethische commissies.



</doc>
<doc id="1268172" url="https://nl.wikipedia.org/wiki?curid=1268172" title="Halfparasiet">
Halfparasiet

Een halfparasiet is in de botanie een fotosynthetische plant die zich in stand houdt ten koste van een ander organisme waarmee hij samenleeft (de gastheer), waarvan slechts water met de daarin opgeloste mineralen wordt opgenomen, maar niet de koolhydraatrijke fotosyntheseproducten. De echte parasieten onder de planten nemen deze stoffen echter wel op en kunnen zelf niet fotosynthetiseren: ze zijn dan ook niet groen.

Bekende voorbeelden van halfparasieten zijn maretak, ratelaarsoorten, ogentroostsoorten en zwartkorensoorten als hengel.


</doc>
<doc id="1269020" url="https://nl.wikipedia.org/wiki?curid=1269020" title="Dazomet">
Dazomet

Dazomet (ISO-naam) is een fungicide, herbicide en nematicide (middel tegen rondwormen).

Dazomet wordt gebruikt om grond te ontsmetten vóór die beplant of ingezaaid wordt (bijvoorbeeld vóór het aanleggen van een gazon of een golfbaan). Het is een niet-ozonafbrekend alternatief voor het niet meer toegelaten methylbromide. Het product wordt in de onbeteelde bodem ingewerkt waar het onder de juiste omstandigheden van temperatuur en vochtigheid ontleedt; daarbij komt het actieve bestanddeel methylisothiocyanaat (MITC) vrij. Na toepassing moet een wachttijd gerespecteerd worden van minimaal 3 à 4 weken vooraleer de bodem mag beplant worden.

In vergelijking met methylbromide is dazomet minder efficiënt; er kan resistentievorming optreden als het te frequent gebruikt wordt.

Handelsnamen van de stof zijn onder meer "Basamid G" (Certis) en "Mylone 85W" (Hopkins USA).

Dazomet is in de Europese Unie toegelaten als biocide van producttype 8 (houtconserveringsmiddel).

Dazomet is irriterend voor de ogen. Herhaaldelijk of langdurig contact kan de huid gevoelig maken. Dazomet is zeer giftig voor waterorganismen.

Het ontleedt als het in contact komt met zuren of water, waarbij giftige gassen zoals koolstofdisulfide vrijkomen.

Dazomet ontleedt bij verhitting boven 120°C, waarbij giftige dampen gevormd worden (onder meer stikstofoxiden en zwaveloxiden).


</doc>
<doc id="1269118" url="https://nl.wikipedia.org/wiki?curid=1269118" title="Jaap Goudsmit">
Jaap Goudsmit

Jaap Goudsmit (Amsterdam, 22 juli 1951) is een Nederlands onderzoeker die vooral bekendheid heeft gekregen door zijn onderzoek naar aids en griep. De laatste jaren is zijn onderzoeksterrein verschoven naar de ziekte van Alzheimer. Jaap Goudsmit is ook schrijver van non-fictive boeken: Anderhalve Eeuw Dokteren aan de Arts (1978) ;
Waarom baart een muis geen olifant (co-auteur Maarten Koopman, 1988); Lees (1989); Vrijend Virus, over de oorsprong van het AIDS virus(1999); De vondst van apenmummies in Egypte, Expeditie op Ziek naar oud DNA(2000); De Virusinvasie, over de overleving van viruses en de menselijke soort(2003); Tegen de Vlakte, een zoektocht naar kennis van zaken in Nederland(2006); Dromen van Vaccins, Dertig jaar op zoek naar de juiste reactie(2009).

In het Engels verschenen van de hand van Jaap Goudsmit: Viral Sex, the Nature of AIDS (1997); Viral Fitness, the next SARS AND West Nile in the Making (2004); Serendipity Manual (2012); The Vaccine Bug, a personal history of the World of Immunity (2013); Immorbidity, Spelling-out a Life free of dis-ease(2015). 
Goudsmit ging naar de middelbare school op het Vossiusgymnasium in Amsterdam, en studeerde in 1978 cum laude af in de geneeskunde aan de Universiteit van Amsterdam. In 1978 kreeg hij een onderzoekspositie bij de Nobelprijswinnaar Carleton Gajdusek op de National Institutes of Health in de Verenigde Staten waar hij onderzoek deed naar de overdraagbaarheid van de ziekte van Alzheimer. . Terug in Nederland was hij betrokken bij de behandeling van een van de eerste Nederlandse aidspatiënten, wiens ziektebeeld zijn aandacht trok. In 1982 promoveerde hij aan de UvA, en werd in 1989 hoogleraar virologie aan die universiteit. Goudsmit werd bekend door de mede-ontdekking van de voorspellende waarde voor het krijgen van AIDS van de hoeveelheid virus in het bloed en zijn verklaring van de structuur en de functie van de V3-lus van de envelop van het aidsvirus. Later was hij de eerste die aantoonde dat het griep virus, dat heel snel muteert, een achilleshiel heeft, waardoor een universeel griep vaccin in zicht is gekomen. In 2013 Jaap Goudsmit vond de term " immorbidity " uit voor een leven vrij van ziektes die komen met het stijgen van de leeftijd en voor een vervroegd einde zorgen. 

In 1990 liep zijn blazoen een smet op toen hij in samenwerking met professor Henk Buck van de Technische Universiteit Eindhoven in Science een onderzoeksresultaat publiceerde over een nieuwe methode om een medicijn tegen hiv te ontwikkelen. Het onderzoek bleek echter niet correct te zijn uitgevoerd en het artikel moest worden teruggetrokken. De controverse bleek een vooral Nederlandse aangelegenheid te zijn geweest, want drie jaar later werd hij in Science verkozen tot de belangrijkste aidsonderzoeker van dat moment.

In 1993 nam Goudsmit een sabbatical year, dat hij besteedde aan het schrijven van een boek over de oorsprong van het aidsvirus. Hij bracht die tijd door als 'visiting professor' bij het Aaron Diamond AIDS Research Center van Rockefeller University.

Van 1995 tot 2001 was hij hoofd van de nieuwe afdeling humane retrovirologie van het Academisch Medisch Centrum van de Universiteit van Amsterdam. Tot 2013 deed hij onderzoek naar hiv en aids. 

In 2001 stapte hij over naar het Nederlandse biotechbedrijf Crucell, dat onder andere onderzoek doet naar mogelijkheden om een aidsvaccin te maken. Hij werd er wetenschappelijk directeur. In deze tijd van 2001-2011 was hij deeltijdshooglerar armoede-gerelateerde infectieziekten bij de UvA. In 2016 is Jaap Goudsmit benoemd tot hoogleraar pathogenese en natuurlijk beloop van neurodegeneratieve ziekten bij het Academisch Medisch Centrum van de Universiteit van Amsterdam.

Goudsmit is een zeer productieve onderzoeker en is (mede)-auteur van meer dan 450 wetenschappelijke artikelen. Hij stond in 2001 in de lijst van de meest geciteerde wetenschappers volgens het 'Institute of Scientific Information'.


</doc>
<doc id="1269395" url="https://nl.wikipedia.org/wiki?curid=1269395" title="Adiponitril">
Adiponitril

Adiponitril is een dinitril met als brutoformule CHN. Het is een belangrijk tussenproduct in de productie van het polyamide nylon 6,6.

Adiponitril wordt industrieel geproduceerd door reactie van 1,3-butadieen met blauwzuur:

Een alternatieve weg is de dimerisatie van acrylonitril door middel van reductieve koppeling:

Vrijwel alle adiponitril wordt gebruikt voor de productie van nylon. Daarvoor wordt adiponitril omgezet (hydrogenering) tot 1,6-hexaandiamine, dat met adipinezuur reageert tot het nylonzout (hexamethyleendiammoniumadipaat), waaruit ten slotte het water wordt onttrokken (polycondensatie) en het polymeer nylon 6,6 (polyhexamethyleenadipamide) bekomen.

Adipinezuur kan ook uit adiponitril verkregen worden door hydrolyse van de nitrilgroepen.



</doc>
<doc id="1269431" url="https://nl.wikipedia.org/wiki?curid=1269431" title="Chaparevirus">
Chaparevirus

Het Chaparevirus (wetenschappelijke naam: "Chapare virus") is een voor de mens dodelijk virus. De eerste uitbraak van een Chapare-infectie vond plaats in januari 2003, in Samuzabet, in de provincie Chapare, Bolivia. Het virus is lid van de familie van Arenavirussen en wordt waarschijnlijk overgebracht door knaagdieren. De infectie met het virus leidt tot koorts en bloedingen. Het virus heeft één mensenleven gekost.



</doc>
<doc id="1270362" url="https://nl.wikipedia.org/wiki?curid=1270362" title="Syndroom van Schnitzler">
Syndroom van Schnitzler

Het syndroom van Schnitzler wordt gekenmerkt door terugkerende niet-jeukende urticaria met aanvallen van koorts, botpijn en gewrichtspijn. Daarbij wordt in het bloed een abnormale hoeveelheid IgM aangetroffen. Andere symptomen die voor "kunnen" komen zijn zwelling van lymfeklieren, vergrote lever en/of milt, verhoogde bloedbezinking, verhoging van het aantal witte bloedcellen. 15% van de patiënten heeft behalve urticaria ook angio-oedeem. Een huidbiopt toont neutrofiele granulocyten in de dermis, en soms urticariële vasculitis.

Het ziektebeeld is voor het eerst beschreven in 1974 door Schnitzler.



</doc>
<doc id="1270720" url="https://nl.wikipedia.org/wiki?curid=1270720" title="Staartwervel">
Staartwervel

Een staartwervel of vertebra caudalis is een wervel die deel uitmaakt van de staart van een gewerveld dier. Mensen hebben geen staartwervels, wel een staartbeentje. Veel zoogdieren, reptielen en amfibieën daarentegen hebben een staart die langer is dan het lichaam zelf. De vorm van de staartwervels hangt vaak samen met de functie; een krokodilachtige heeft stekelachtig uitsteeksels aan de staartwervels ter bescherming, een hagedis heeft vaak een vast breekpunt om de staart af te laten breken indien deze wordt vastgepakt doorn een vijand (autotomie).


</doc>
<doc id="1270751" url="https://nl.wikipedia.org/wiki?curid=1270751" title="Nuchaal">
Nuchaal

Nuchaal betekent "op de nek" en is een term in de biologie die gebruikt wordt voor de beschrijving van dieren. Een voorbeeld van een toepassing van de term zijn de nuchale platen van krokodilachtigen, de bepantsering van met osteodermen verstevigde schubben op de nek. Het tegenovergestelde is gulair, de onderzijde van de nek ofwel de keel. 


</doc>
<doc id="1270970" url="https://nl.wikipedia.org/wiki?curid=1270970" title="Progressieve spinale musculaire atrofie">
Progressieve spinale musculaire atrofie

Progressieve spinale musculaire atrofie (afgekort als PSMA) is een neuromusculaire aandoening die zich kenmerkt door een progressieve degeneratie van de perifere motorische neuronen die de spieren bezenuwenen en zo leidt tot een geleidelijk functieverlies en uiteindelijk verlamming.

Met uitzondering van het hart en de gladde spieren kunnen alle skeletspieren aangetast worden, maar de zintuigen blijven intact, evenals de werking van de darmen en blaas. Uiteindelijk leidt de aantasting van de ademhalingsspieren samen met mogelijke complicaties (bv. pneumonie) tot de dood.

De ziekte vertoont zowel op vlak van het onstaansmechanisme als op vlak van de symptomen veel overeenkomsten met amyotrofe laterale sclerose (ALS). Het klinisch onderscheid wordt gemaakt doordat bij PSMA er alleen sprake is van aantasting van de lagere motorische neuronen met ataxie en krachtverlies tot gevolg, terwijl er bij ALS sprake is van zowel hogere als lagere motoneuronschade. Bij PSMA-patiënten is het mogelijk dat er toch uiteindelijk een verdere ontwikkeling plaatsvindt naar 'echte' ALS. Mogelijk is PSMA slechts een variant van ALS in plaats van een afzonderlijke ziekte. Toch is het onderscheid belangrijk voor patiënten, daar PSMA een trager verloop (> 10 jaar) kent.

PSMA is over het algemeen niet erfelijk (5-10%). De oorzaak is onbekend.



</doc>
<doc id="1271485" url="https://nl.wikipedia.org/wiki?curid=1271485" title="Dichloor">
Dichloor

Dichloor of moleculair chloor (Cl) is de belangrijkste enkelvoudige stof van het element chloor. Het is bij normale druk en temperatuur een geelgroen (χλωρος, "chloros" betekent "geelgroenig" in het Grieks) prikkelend en giftig gas met een sterke geur. Het wordt ook wel chloorgas genoemd en komt door zijn hoge reactiviteit niet in de aardatmosfeer voor.

Chloorgas is irriterend voor ogen en luchtwegen en kan brandwonden veroorzaken op de huid. Bij een concentratie van slechts 3,5 ppm is dichloor al te herkennen aan de geur; dichloor kan acuut dodelijk zijn bij 1000 ppm maar langdurige blootstelling (40 uur per week) mag niet hoger zijn dan 0,5 ppm.

In de Eerste Wereldoorlog, voor het eerst op 22 april 1915 in Ieper, België, werd dichloor gebruikt als gifgas.

Dichloor vervalt door een fotolytische initiatiereactie tot chloorradicalen (Cl). Daglicht is genoeg om deze reactie in gang te zetten (chloorknalgas). Het gevaar van deze radicalen is dat ze uiterst reactief zijn en verbindingen aan kunnen gaan met organische stoffen.

Bij het mengen van bleekloog met urine, zoutzuur of andere "zure" schoonmaakmiddelen kunnen zich giftige mengsels vormen van chloorgas en stikstoftrichloride. Om die reden is het beter deze combinaties te vermijden.

Dichloor wordt gemakkelijk gereduceerd tot chloride-ionen (E° = + 1,36 V) en is dan ook een sterke oxidator.

Dichloor is oplosbaar in water. Zo'n oplossing wordt "chloorwater" genoemd.

Chloorgas heeft een 2,5 maal grotere dichtheid dan lucht.

Dichloor kan bereid worden door elektrolyse van een natriumchloride-oplossing:

Bij elektrolyse moet het dichloor weggehouden worden van het waterstof, zo niet ontstaat het explosieve chloorknalgas.
Het dichloor moet ook weggehouden worden van het hydroxide OH, zo niet ontstaat ongewenst hypochloriet.
Om het dichloor afgescheiden te houden, bestaan er drie methoden:

Chloor werd en wordt in Nederland geproduceerd op de volgende locaties:

Chloor wordt in België geproduceerd op de volgende plaatsen:

Dichloor is een veelgebruikte grondstof in de chemische industrie voor de productie van een breed scala aan producten. Vooral de industriële productie van waterstofchloride uit diwaterstof en dichloor is belangrijk:

Ook de elektrofiele additie van dichloor aan alkenen is uitermate belangrijk. Etheen kan op die manier omgezet worden in 1,2-dichloorethaan, dat dan verder kan omgezet worden in chlooretheen (vinylchloride), het monomeer van PVC.

Chloorwater wordt gebruikt als desinfecterend middel.

Chloorgas werd in de Eerste Wereldoorlog op 22 april 1915 door de Duitse troepen voor het eerst als strijdgas ingezet in Ieper. Het werd tijdens die oorlog regelmatig gebruikt, ook door de geallieerden. Het gas is zwaarder dan lucht en bleef dus in de loopgraven hangen.
Chloorgas tast de slijmvliezen aan, dus ook de luchtwegen en de longen. Bij ernstige aantasting ervan treedt verstikking op door het opzwellen van de slijmvliezen. De MAC-waarde is 1,5 mg/m³.
De opvolger van chloorgas (in juli 1917) was mosterdgas.

Nog steeds wordt chloorgas gebruikt als chemisch wapen. De Tamil Tijgers hebben het bijvoorbeeld ingezet tegen het Sri Lankaanse regeringsleger in 1990 en het werd in 2007 ook gebruikt als terreurwapen door Iraakse rebellen.



</doc>
<doc id="1271515" url="https://nl.wikipedia.org/wiki?curid=1271515" title="Eddie Izzard">
Eddie Izzard

Edward John (Eddie) Izzard (Aden (Jemen), 7 februari 1962) is een Britse stand-upcomedian en acteur. Hij is vooral bekend geworden om zijn stand-up-optredens, maar naast zijn tournees is hij acteur op televisie, in het theater en in films, en doet hij veel liefdadigheidswerk. Hij verscheen ook in televisieprogramma's als "Have I Got News for You", "Whose Line Is It Anyway?" en de pilotaflevering van "QI". In 2000 won hij twee Emmy Awards met zijn show "Dress to Kill", één voor het schrijven en één voor het individuele optreden.

Izzards stijl is beïnvloed door Monty Python, vooral de manier waarop hij tijdens optredens van het ene op het andere onderwerp overgaat. Hij werkt vanwege zijn dyslexie zelden vanaf een script. Hij onderbreekt zichzelf vaak met nieuwe grappen of ideeën, de personages die hij speelt veranderen in andere, en hij gaat zonder moeite over van een analyse van de menselijke geschiedenis naar gedachten over huishoudelijke apparaten.

In "Stripped", zijn tournee van 2008, begon Izzard (de Engelstalige) Wikipedia te gebruiken als deel van het optreden. Hierbij las hij vanaf zijn iPhone voor uit artikelen, waarbij hij grappen maakte over de manier waarop Wikipedia met zichzelf omgaat. Hij heeft onder meer gebruikgemaakt van de artikelen over haring, lepel, kabuki, opera en Hồ Chí Minh.

Hoewel hij in zijn humor vaak gevoelige onderwerpen bespreekt, vooral religie, is het meestal niet gemeen of beledigend. Hij praat ook veel over zichzelf en zijn eigen persoonlijkheid, bijvoorbeeld zijn travestie ("het is mijn doel om een jurk te dragen in alle zeven continenten").

Izzard beschrijft zichzelf als een "actie-travestiet", een "mannelijke tomboy" of "mannelijke lesbienne", en niet als "rare" travestiet - als voorbeeld bij dat type noemt hij J. Edgar Hoover. Hij draagt regelmatig vrouwenkleren, zowel op het podium als daarbuiten. Voor hem is travestie niet seksueel, hij vindt het gewoon prettig om kleren te dragen die in de westerse wereld worden gezien als typisch vrouwelijk. Hij zei in een van zijn shows: "Vrouwen dragen wat ze willen, en dat doe ik ook". Volgens Izzard vallen de meeste travestieten op vrouwen. Hij ontkent dat hij homoseksueel is, en zegt dat hij ofwel hetero is, of een "mannelijke lesbienne". Hij heeft zichzelf ook eens beschreven als "een lesbische vrouw, gevangen in een mannenlichaam", maar het lijkt er niet op dat hij bedoelde dat hij transgender en lesbisch is.

Op 18 maart 2007 stond Izzard op nummer 3 van de lijst van 100 Greatest Comedians van Channel 4. In een poll in 2005 om de "Comedian's Comedian" te vinden werd hij door zijn collega's gekozen in de top 20 van beste comedy-acts. Op de lijst met 100 beste stand-ups ooit van Comedy Central stond hij op nummer 75.

Tijdens de televisiespecial "It's... the Monty Python Story", die hij presenteerde, noemde John Cleese hem de "Verloren Python"; later trad hij met de groep op, waarbij hij de overleden Graham Chapman verving.

In 2008 ontving Izzard van de "Literary and Historical Society" de James Joyce Award.

Op 27 juli 2009, startte Izzard met een zeven weken durende marathon door het Verenigd Koninkrijk om geld in te zamelen voor Sport Relief. Hij rende 43 marathons in 51 dagen. Izzard liep door Engeland, Wales, Noord-Ierland en Schotland en droeg daarbij de vlag van het betreffende land waardoor hij liep. Izzard had voor deze prestatie slechts twee weken getraind en vele (medische) specialisten raadden hem deze onderneming dan ook ten zeerste af. Ondanks een paar tegenslagen zoals vermoeidheid en een verstuikte enkel, finishte Izzard op 15 september 2009 met zijn beste tijd (5 uur en 30 seconden). Eddie Izzard won een speciale prijs als BBC Sports Personality of the Year 2009 voor deze prestatie en de BBC zond een documentaire uit over zijn tocht met de naam: Eddie Iz Running. Izzard trainde vervolgens voor een Ironman Triathlon omdat hij het anders zonde vond van zijn opgebouwde conditie.

Voor de Sport Relief editie van 2016 liep Izzard 27 marathons in 27 dagen. Op de laatste dag liep hij twee marathons, omdat hij op de vijfde dag wegens vermoeidheid een rustdag nam.

Filmnaam (jaar) - rol



</doc>
<doc id="1272909" url="https://nl.wikipedia.org/wiki?curid=1272909" title="Musculus quadriceps femoris">
Musculus quadriceps femoris

De musculus quadriceps femoris of vierhoofdige dijspier is een vierkoppige skeletspier aan de voorzijde van de dij. Zij is de belangrijkste spier voor de extensie van het been, en vormt een grote, vlezige massa die de voor- en zijkanten van de dij bedekt. De vier koppen zijn:

De zogenaamde "musculi vasti" hebben hun oorsprong rechtstreeks aan het dijbeen, dat ze van de draaigewrichten tot de gewrichtsknokkels bedekken. De kop in het midden van de dij noemt men vanwege zijn rechte verloop de "musculus rectus femoris". Hij is aan het darmbeen aangehecht, over de heupkom heen.
Alle vier de spieren zijn aangehecht aan een gezamenlijke pees, die ze verbindt met het scheenbeen. Hieraan is ook de knieschijf aangehecht. Wanneer men spreekt over het stuk onder de knieschijf, wordt de pees ook knieschijfband (Lat. "ligamentum patellae") genoemd.

De spieren van de m. quadriceps femoris hebben samen het strekken van het kniegewricht als functie. De m. rectus femoris, de hoogste spier van de quadriceps die ook over de heup loopt, heeft ook een andere functie dan de andere drie spieren, namelijk het in voorwaartse richting heffen van het been.

Onevenwichten tussen deze spieren, bijvoorbeeld door verlammingen, oefenen dwarskrachten uit op de knieschijf, wat leidt tot habituele luxatie van de knieschijf.

Bij een verlamming van belangrijke delen van de spier, bijvoorbeeld door een beschadiging van de nervus femoralis, kan de flexie van de knie niet afgeremd worden. Belandt het lichaamszwaartepunt van zo'n patiënt te veel achteraan, dan zakt deze in elkaar.

Wielrenners en bodybuilders hebben vaak goed ontwikkelde quadriceps. (Zie ook: spierhypertrofie) Bij een goede ontwikkeling van deze spier zijn vaak twee delen te zien die overlopen in de derde spier, de musculus rectus femoris.

Antagonist: de spieren aan de achterzijde van de dij heten de hamstrings.


</doc>
<doc id="1272974" url="https://nl.wikipedia.org/wiki?curid=1272974" title="Musculus plantaris">
Musculus plantaris

De musculus plantaris of voetzoolspanner is een rudimentaire structuur en één van de oppervlakkige spieren van het achterste gedeelte van het been. Ze wordt bezenuwd door de nervus tibialis (S1, S2).

De spier heeft haar origo aan het onderste deel van de linea hypercondylia lateralis, op een plek net boven de origo van het zijdelingse hoofd van de grote kuitspier.

De origo ligt soms ook aan het schuine knieholtegewricht.

Nadat ze op geruime afstand onderaan in het midden van de knieholte voorbijgekomen is, wordt de spier pezig. In die hoedanigheid is ze aangehecht aan de hielpees of (in sommige gevallen) aan het midden van het hielbeen.

Functioneel gezien is de voetzoolspier nagenoeg nutteloos. Zeker aanwezige functies zijn:

Aangezien de zenuw van de musculus plantaris zich in het midden van de achillespees bij het tuber calcanei aansluit, vermelden sommige bronnen ook een zwakke bijdrage aan:

De voetzoolspier zou ook proprioceptieve terugkoppelingsinformatie over de plaatsing van de voet aan het centrale zenuwstelsel leveren. De ongewoon hoge dichtheid in proprioceptieve receptoren ondersteunt deze stelling.

Haar motorische functie is zo beperkt dat zijn lange pees zonder problemen kan worden weggenomen voor reconstructies elders in het lichaam, en dat zonder grote functionele gebreken tot gevolg te hebben. Een artikel in het Engelstalige "Discover Magazine" vertelt dat de spier - die onervaren geneeskundestudenten vaak voor een zenuw houden - bij andere primaten wel nuttig is om dingen met hun voet vast te nemen. Vooral bij soorten die in bomen leven is dit van belang. Bovendien hecht de voetzoolspier zich bij andere primaten op de tenen aan, en niet op de hak (zoals bij de mens).
Bij 9 procent van de bevolking is de spier verdwenen.



</doc>
<doc id="1274198" url="https://nl.wikipedia.org/wiki?curid=1274198" title="Kasjmier (wol)">
Kasjmier (wol)

Kasjmier of kasjmir is een woltype afkomstig van de Kasjmirgeit. De wol is genoemd naar het gebied Kasjmir in India, Pakistan en China. Uit dit gebied komen de oorspronkelijke geitenrassen.

De Kasjmirwol is een fijne (19 tot onder 12 µm) en zeer zachte, soepele vezel. Ze wordt traditioneel gewonnen door de ondervacht van de geit te kammen, maar in de moderne bedrijven worden de geiten geschoren. De hoogste kwaliteit Kasjmier is afkomstig van de nek en kin van de geit. De geiten hebben de kleuren wit, grijs, bruin en zwart. De gewenste fijne vezels zitten alleen in de ondervacht. De stuggere vezels van de bovenvacht moeten verwijderd worden. Dit gebeurt machinaal. Per dier is de opbrengst ongeveer 150 gram per keer.

Kasjmir is een van de duurste natuurvezels en wordt daarom vaak gemengd met merino of andere wol. De prijs is vooral afhankelijk van de fijnheid van de wol. Verder spelen de vezellengte, de mate van kroezing en de kleur een rol. Kasjmir kan net zoals schapenwol verwerkt en geverfd worden. Als gevolg van de fijne vezels hebben artikelen van Kasjmirwol zeer goede warmte-isolerende eigenschappen bij een laag gewicht. 

De voornaamste productielanden waren oorspronkelijk China, Mongolië, Iran en het hoogland van Centraal Azië. Op het ogenblik worden echter ook grote kuddes Kasjmirgeiten gehouden in Australië, Nieuw Zeeland en Schotland. In de oorspronkelijke landen wordt de vezel vooral tot mutsen en shawls verwerkt. In de overige landen wordt vezel verwerkt in bovenkleding variërend van truien tot mantels.


</doc>
<doc id="1274358" url="https://nl.wikipedia.org/wiki?curid=1274358" title="Kiespijn">
Kiespijn

Kiespijn, pijn in tanden of kiezen, is vaak het gevolg van pulpitis. Als de tandpulpa ontstoken raakt - wat pulpitis genoemd wordt - kan er hevige pijn ontstaan. Kiespijn staat bekend als een zeer pijnlijke aandoening en de behandeling ervan bij de tandarts wordt door velen als onaangenaam ervaren. Tegenwoordig kan men een verdoving vragen tegen de pijn voor deze behandeling.

Onbehandelde tandbederf is regelmatig de oorzaak van een groot aantal ernstige tandheelkundige problemen die kunnen leiden tot kiespijn.


</doc>
<doc id="1275192" url="https://nl.wikipedia.org/wiki?curid=1275192" title="Beenhaar">
Beenhaar

Beenhaar is de benaming voor lichaamsbeharing op de benen van mensen.
Net als de meeste overige lichaamsbeharing van de mens, doorloopt ook beenhaar de zogenoemde haarcyclus. Dit is het proces vanaf het moment waarop een haar op de huid zichtbaar is, tot aan de haaruitval, waarna de cyclus opnieuw begint. Die bestaat uit drie verschillende fasen. Bij beenhaar duurt de groeifase (anagene fase) 3 maanden, maar slechts 30% van het haar doorloopt deze fase op hetzelfde moment. De overige 70% bevindt zich dan al in een van de overige fasen (catagene en telogene fase), waarin het haar respectievelijk stopt met groeien en uitvalt of in rust is. In het laatste geval ontwikkelt het haar zich voor onbepaalde tijd niet, en is het dus niet zichtbaar.

Beenhaar wordt vanaf de puberteit zichtbaar, de haren worden dikker en donkerder.

Het huidige Guinness Book of Record voor 's werelds langste beenhaar staat op naam van Wesley Pemberton uit Scurry, Texas, met een lengte van 16.51 centimeter.

Het scheren van beenhaar is vooral onder vrouwen in de Verenigde Staten en Noordwest-Europa een bekend fenomeen. Gladde benen zijn voor hen een teken van schoonheid en vrouwelijkheid. Beenhaar bij mannen wordt niet gezien als een taboe, maar in de laatste jaren komt het scheren ook bij hen in de mode. Vooral mannelijke sporters, waaronder wielrenners en hardlopers, scheren hun lichaamshaar. Dit heeft mede een praktische reden: wondverzorging en massage zijn eenvoudiger.

Het scheren van beenhaar kan zowel nat als droog. Zowel voor mannen als vrouwen is scheergerei te koop waarmee de benen kunnen worden geschoren: in het bijzonder voor vrouwen wordt veel reclame gemaakt voor speciale scheermesjes en -apparaten waarin het taboe op zichtbaar (been)haar benadrukt wordt.


</doc>
<doc id="1275285" url="https://nl.wikipedia.org/wiki?curid=1275285" title="Pramocaïne">
Pramocaïne

Pramocaïne (ook wel pramoxine genoemd) is een geneesmiddel, gebruikt als lokaal anestheticum. Het wordt alleen toegepast in verdovende crèmes.
Binnen lokale anesthetica worden amidetype en estertype middelen onderscheiden. Pramocaïne valt in geen van beide klassen.


</doc>
<doc id="1275337" url="https://nl.wikipedia.org/wiki?curid=1275337" title="Buikspieren">
Buikspieren

De buikspieren zijn een groep spieren in de buikwand. Ze vormen een verbinding tussen het bekken en de borstkas en omsluiten de buik.

De buikspieren maken bewegingen van de romp mogelijk, zoals bukken en opzij draaien. Ze kunnen ook de druk in de buik verhogen waardoor ze bijdragen aan allerlei lichaamsfuncties, zoals de ademhaling, het hoesten en niezen en ook het lozen van urine en ontlasting.

De buikspieren worden ingedeeld in drie groepen:



</doc>
<doc id="1275424" url="https://nl.wikipedia.org/wiki?curid=1275424" title="Vellushaar">
Vellushaar

Vellushaar is de benaming voor niet-gepigmenteerd, kort, dun en donsachtig lichaamshaar. Het is erg zacht en kort haar dat op bijna alle plaatsen van het menselijk lichaam groeit. Het is vaak niet langer dan 2-3 millimeter, en de haarzakjes zitten niet vast aan de talgklieren. Vellushaar is gemakkelijker zichtbaar bij vrouwen en kinderen, omdat zij over minder terminaal haar beschikken.

Vellushaar dient niet verward te worden met lanugo, een veel dikker soort haar dat zich ontwikkelt op foetussen en de lichamen van anorexiapatiënten, in een poging om het lichaam op temperatuur te houden.


</doc>
<doc id="1275588" url="https://nl.wikipedia.org/wiki?curid=1275588" title="Buikhaar">
Buikhaar

Buikhaar is de benaming voor haar dat op de buik van mensen en niet-menselijke zoogdieren groeit, tussen de schaamstreek en de borst. Het haar volgt op alle zoogdieren hetzelfde patroon, verticaal vanaf de schaamstreek naar boven en van de borst omlaag richting de navel. Het buikhaar van niet-menselijke zoogdieren is deel van hun vacht of bont.

Buikhaar dient niet verward te worden met borsthaar. Beide soorten beharing kunnen op het gehele bovenlichaam groeien, maar de scheiding tussen de twee soorten zit rond de tepels. Doordat het bovenlichaam bij sommige mensen helemaal behaard is, lijkt die scheiding niet zichtbaar en spreekt men vaak van borsthaar, terwijl alleen het bovenste gedeelte borsthaar wordt genoemd en bij het onderste gedeelte van buikhaar wordt gesproken.

Voor de puberteit is het gebied rond de buik bij zowel mannen als vrouwen bedekt met dun, weinig gepigmenteerd vellushaar. Als gevolg van een toename van hormonen (vooral testosteron) tijdens en na de puberteit, gaat de huid van de buik steviger, langer en meer gepigmenteerd haar produceren (terminaal haar). Dit proces speelt zich alleen bij mannen af. In het begin groeit het haar in een verticale lijn van de schaamstreek naar de navel, en van de borst omlaag naar de navel. Deze smalle streep haar wordt ook wel de "happy line" of "sekslijn" genoemd. Hoewel de ontwikkeling van buikhaar normaal gesproken tijdens de puberteit begint, kan het ook later op gang komen, in de leeftijd tussen de 20-30 jaar. Bij sommige mannen blijft het buikhaar bij een smalle verticale streep haar, hoofdzakelijk in het gebied rond de navel. De groei en spreiding van dit haar kan zich voortzetten tot ongeveer het vijftigste levensjaar. Buikhaar, en met name de "happy line", is meestal een teken voor jonge mannen dat ze volwassen worden, omdat het laat zien dat hun lichaam verandert.

Ook bij sommige vrouwen kan zich een dunne streep haar ontwikkelen van de schaamstreek tot aan de navel. Afhankelijk van het beeld dat verschillende culturen van vrouwen hebben, wordt dit als aantrekkelijk of lelijk beschouwd. Buitensporig veel buikhaar dat mannelijke patronen aanneemt, wordt hirsutisme genoemd.

Verschillende onderzoeken naar buikhaar bij mannen en vrouwen over de hele wereld hebben aangetoond dat er vier algemene patronen kunnen worden onderscheiden:

Reinhard Zickler deed in 1997 onderzoek naar bovengenoemde patronen en hun voorkomen bij mannen en vrouwen, waarbij hij speciale aandacht besteedde aan de ontwikkeling van het haar tijdens de puberteit. Uit zijn resultaten kwam naar voren dat het "horizontal"-patroon bij 80% van de vrouwen voorkwam. Bij mannen was dit 6%, waaronder 55% van de 13-15-jarigen en 28% van de 16-17-jarigen. Het "saggital"-patroon kwam voor bij 44% van de mannen onder de 16, 67% van de mannen tussen de 16-17, 20% van de mannen ouder dan 17 en 17% van de vrouwen. Het "acuminate"-patroon kwam bij 55% van de mannen voor en slechts sporadisch bij vrouwen. Tot slot had 19% van de onderzochte mannen het "disperse"-patroon.



</doc>
<doc id="1275813" url="https://nl.wikipedia.org/wiki?curid=1275813" title="Lanugo (haar)">
Lanugo (haar)

Lanugo is de benaming voor haar dat op het lichaam groeit in een poging om de huid op temperatuur te houden vanwege een tekort aan vet, het is dan ook een bekend symptoom bij anorexiapatiënten. Het is een soort vacht. Lanugo is erg dun, en groeit op plaatsen van het lichaam waar normaal gesproken geen haar groeit. Lanugo ontwikkelt zich op foetussen en is een normaal verschijnsel tijdens de zwangerschap. Na ongeveer 40 weken, rond de bevalling, verdwijnt het haar en wordt het vervangen door het dunnere vellushaar.



</doc>
<doc id="1275834" url="https://nl.wikipedia.org/wiki?curid=1275834" title="Terminaal haar">
Terminaal haar

Terminaal haar is de benaming voor ontwikkeld haar, dat over het algemeen langer, steviger, dikker en donkerder is dan het kortere en dunnere vellushaar. Het is onder andere te vinden op het hoofd, gezicht, oksels en de schaamstreek en is tussen de 0,05 en 0,1 millimeter dik.

Terminaal haar heeft in tegenstelling tot vellushaar altijd een talgklier. Onder bepaalde omstandigheden, waaronder de puberteit, verandert het vellushaar in terminale lichaamsbeharing. Hieronder valt onder andere schaam-, been-, buik- en borsthaar. In andere gevallen, zoals kaalheid bij mannen, verandert het terminaal haar opnieuw in vellusachtig haar.

Bij mensen hebben mannen over het algemeen meer terminaal haar dan vrouwen. Toch bestaan er in bepaalde bevolkingsgroepen verschillen en zijn sommige vrouwen behaarder dan sommige mannen.


</doc>
<doc id="1276102" url="https://nl.wikipedia.org/wiki?curid=1276102" title="Gezichtshaar">
Gezichtshaar

Gezichtshaar is een secundair geslachtskenmerk bij mannen. Bij veel mannen ontwikkelt het gezichtshaar zich aan het einde van de puberteit, ongeveer in de leeftijd tussen 15 en 18 jaar, hoewel sommigen pas tegen hun twintigste of zelfs later een volgroeide baard hebben. Dit varieert, en er zijn gevallen bekend van 11 jaar oude jongens met gezichtshaar die zich iedere dag moeten scheren. Ook vrouwen hebben wat gezichtshaar, met name na de menopauze, alleen is dit veel minder dan bij mannen.

De eigenschappen van haar, dus ook gezichtshaar, zijn genetisch bepaald. De lengte, kleur en hoeveelheid haar verschillen daarom per man. Een man heeft tussen de 7.000 en 15.000 baardharen die ongeveer 0,3-0,5 millimeter per dag groeien en 14 centimeter per jaar.

Mannelijke gezichtsbeharing wordt vaak geassocieerd met wijsheid en macht. Veel mannen brengen hun haar in model en laten het groeien tot baard, snor, sik of bakkebaarden. De grootste groep mannen scheert het haar compleet.

Vrouwen hebben over het algemeen weinig haar op hun gezicht, met uitzondering van de wenkbrauwen en het dunne vellushaar dat het grootste deel van hun lichaam bedekt. Er zijn echter vrouwen die buitensporig veel gezichtshaar hebben. Dit staat bekend als hirsutisme en is vaak het gevolg van een overproductie van androgene steroïden. In de westerse culturen verwijderen vrouwen over het algemeen hun gezichtshaar door het te scheren of te epileren.



</doc>
<doc id="1276131" url="https://nl.wikipedia.org/wiki?curid=1276131" title="Pyoderma gangraenosum">
Pyoderma gangraenosum

Pyoderma gangraenosum is een zeldzame (1:100.000) huidaandoening. Het komt voornamelijk voor bij patiënten die lijden aan chronische ontstekingsziekten zoals de ziekte van Crohn, colitis ulcerosa en reumatoïde artritis, maar soms ook als op zichzelf staand fenomeen.

Pyoderma gangraenosum veroorzaakt ontstekingen van de huid, waarbij de huid necrotisch wordt en er diepe zweren ontstaan. Het komt vooral aan de benen voor. De zweren lijken aanvankelijk op insectenbeten maar verergeren tot chronische, diepe zweren. Vaak hebben deze wonden een paarse, opstaande rand, en lijkt de wondrand ondermijnd. Bij sommige patiënten komt het verschijnsel pathergie voor. Dat betekent dat de ziekte ook kan ontstaan op plekken waar ze verwondingen hebben gehad.

De ziekte geeft bij weefselonderzoek weinig specifieke afwijkingen. De diagnose wordt dan ook meestal gesteld op basis van het klinisch beeld en het vóórkomen van een onderliggende ziekte zoals Crohn. Andere huidafwijkingen dienen te worden uitgesloten.

De belangrijkste behandeling is het aanpakken van de onderliggende ontstekingsziekte, als die er is. Vaak worden ontstekingsremmers zoals prednison gebruikt. Er dient terughoudend te worden omgesprongen met chirurgische behandelingen vanwege het risico op pathergie.



</doc>
<doc id="1276139" url="https://nl.wikipedia.org/wiki?curid=1276139" title="Bacteriekanker">
Bacteriekanker

Bacteriekanker ("Pseudomonas syringae") is een zeer moeilijk te bestrijden bacterieziekte, die vooral optreedt bij steenvruchten zoals kersen, pruimen en perziken. De meeste infecties vinden plaats in de herfst tijdens nat en winderig weer of in het voorjaar bij vochtige omstandigheden. De bladeren raken vervolgens geïnfecteerd. In het voorjaar verspreiden de bacteriën zich van het blad naar de schors. De bacteriën kunnen zeer gemakkelijk langs wonden binnendringen, bijvoorbeeld na het snoeien, door scheuren door vorstschade of in de herfst bij de bladval.




Deze ziekte is zeer moeilijk te bestrijden.

Het zal nog minimaal twee jaar duren voordat de boom volledig hersteld is.

De symptomen van bacteriekanker lijken in grote mate op de Monilia-ziekte. Meestal is het vrij moeilijk om meteen te weten over welke van bovenstaande ziektes het gaat. 
Pas na een tijdje wordt het verschil tussen beide ziektes duidelijk (door de gomvorming bij bacteriekanker).
Tegen de tijd dat de gomvorming verschijnt, is het vaak al te laat om deze bacteriekanker te behandelen. Fruitbomen kunnen met positief effect tegen beide ziektes preventief behandeld worden. 


</doc>
<doc id="1276206" url="https://nl.wikipedia.org/wiki?curid=1276206" title="José Carlos Somoza">
José Carlos Somoza

José Carlos Somoza (Havana, Cuba, 13 november 1959) is een Spaanse schrijver.

José Carlos Somoza werd op Cuba geboren, maar zijn ouders verhuisden in 1960 om politieke redenen naar Spanje. Somoza was psychiater van beroep, tot hij zich in 1994 volledig op schrijven toelegde. Hij ontving verschillende literaire onderscheidingen. Zijn boek "Silencio de Blanca" werd in 1996 bekroond met de Premio La Sonrisa Vertical. Vier jaar later werd hem voor "Dafne desvanecida" de tweede prijs van de Premio Nadal verleend. Ook kreeg hij voor zijn roman "Clara y la penumbra" in 2001 de Premio Fernando Lara en een jaar later de Premio Hammett.




</doc>
<doc id="1276275" url="https://nl.wikipedia.org/wiki?curid=1276275" title="Okselhaar">
Okselhaar

Okselhaar is de benaming voor haar dat in de oksel groeit. Het haar begint zich, net zoals het meeste andere lichaamshaar, in de puberteit te ontwikkelen en is vaak aan het einde van de jeugd volgroeid. De aanmaak van feromonen door de oksel in deze fase van de menselijke ontwikkeling suggereert dat er een verband bestaat tussen okselhaar en seksualiteit. Het okselhaar houdt de door de oksel aangemaakte geuren vast die voor prikkelingen zorgen bij het andere geslacht en zich daartoe voelt aangetrokken. Het haar zelf zou als een natuurlijke "anti-wrijving" fungeren tussen de bovenarm en de borstkas.

In het Westen begon het scheren van okselhaar rond 1915 in de Verenigde Staten en het Verenigd Koninkrijk, toen enkele tijdschriften een geklede vrouw met geschoren oksels afbeeldden. Het regelmatig scheren werd mogelijk toen het scheermes aan het begin van de 20e eeuw zijn intrede deed. Terwijl het scheren van okselhaar veelvuldig plaatsvond in Engelssprekende landen als de Verenigde Staten en Canada, duurde het tot na de Tweede Wereldoorlog voordat ook Europa met dit fenomeen in aanraking kwam.

Het scheren van okselhaar is echter veel eerder begonnen in de Arabische landen. In de Koran en de Sunnah staat dat volwassen vrouwen en mannen hun oksels en schaamstreek minstens een keer in de veertig dagen behoren te scheren.

In veel landen, met name in de Westerse wereld, is het gebruikelijk dat vrouwen hun okselhaar scheren. Het wordt bij hen, in tegenstelling tot bij mannen, gezien als een schoonheidsideaal en het houdt daarnaast verband met de verschillen in ontharen tussen de twee geslachten. Opvattingen over dit fenomeen verschillen echter. In sommige Oost-Europese landen, maar ook in China, komt het scheren van okselhaar minder vaak voor, en beschouwt men dit niet als schoonheid.

Religieuze redenen en persoonlijke hygiëne worden ook soms genoemd: in de cultuur van de islam scheren zowel mannen als vrouwen hun okselhaar om hygiënische redenen.

Wedstrijdzwemmers verwijderen al hun lichaamshaar, inclusief okselhaar, om ervoor te zorgen dat hun lichaam gestroomlijnder is als ze meedoen aan wedstrijden. Ook onder bodybuilders en in de erotiek is dit gebruikelijk, alleen spelen hier opnieuw schoonheidsredenen een rol.

Okselhaar versterkt ook het effect van kietelen.

Het is een algemeen bekende mythe dat het scheren van haar op den duur dikker haar veroorzaakt. Er is echter niets bekend over een toename van het aantal haarzakjes als het gevolg van scheren. Okselhaar moet vaker geschoren worden dan beenhaar, maar dat komt doordat het sneller groeit. Na verloop van tijd kan de oksel er donkerder uitzien, en zelfs na een goede scheerbeurt is het mogelijk dat diezelfde avond alweer haartjes zichtbaar zijn. Harsen is een effectieve methode voor het verwijderen van okselhaar, omdat het haar dan vanaf de haarwortel uit de huid wordt getrokken.

Voor het scheren van okselhaar kan het beste een scheermes worden gebruikt. Omdat de okselhuid erg gevoelig is, veroorzaakt een scheerapparaat irritatie, met als gevolg een rood uitziende en brandend aanvoelende huid.

Het okselhaar is in de kunst vaak weggelaten; het laten zitten was een teken van het modernisme. Dit is in contrast met het afbeelden van schaamhaar, dat soms al in de middeleeuwen werd getoond. Het afbeelden van schaamhaar werd vanaf de Renaissance gebruikelijker, en bijna normaal in de moderne tijd.


</doc>
<doc id="1276650" url="https://nl.wikipedia.org/wiki?curid=1276650" title="Fritz Honka">
Fritz Honka

Fritz Honka (Leipzig, 1935 - 19 oktober 1998) was een Duitse moordenaar die tot 15 jaar en dwangverpleging werd veroordeeld voor het vermoorden van één en doodslag op drie Hamburgse prostituees tussen 1971 en 1974. Hij bewaarde de lijken van de vrouwen in zijn flat.

Honka was 1.65m groot en gevoelig voor opmerkingen over zijn lengte. Hij hield van vrouwen die nog kleiner waren. Bovendien zag Honka het liefst dat ze geen tanden hadden, om te voorkomen dat ze hem wat aan konden doen tijdens orale seks. Om aan zijn gerief te komen bezocht hij geregeld oudere prostituees in de rosse buurt van Hamburg.

Ten minste vier van deze vrouwen nam Honka mee naar zijn woning aan de "Zeißstraße 74" in Hamburg: "Ruth Schult" (52), "Gertrude Bräuer" (42), "Frieda Roblick" (57) en "Anna Beuschel" (54). Hij bracht het viertal om en, omdat hij lichamelijk niet in staat was om zich van de lijken te ontdoen, bewaarde hij ze daar. Honka schermde zich af van de stank met alcohol. Wanneer buren klaagden over de geur, verdoezelde hij die met deodorant.

Op 17 juni 1975 brak er brand uit in Honka's huis, die de brandweer kwam blussen. Zij troffen ter plaatse de aan stukken gezaagde overblijfselen van vier vrouwen aan in een plastic zak. Nadat Honka thuiskwam van zijn baan als nachtwaker werd hij gearresteerd. Hij verklaarde de vrouwen te hebben vermoord omdat ze grappen hadden gemaakt over zijn voorkeur voor orale seks boven geslachtsgemeenschap.

Spelende kinderen vonden later het hoofd van Bräuer terug op een bouwplaats.

Dankzij Honka's ontoerekeningsvatbaarheids-diagnose, werd alleen de dood van Beuschel als 'moord' bestraft. Honka kwam daardoor in 1993 vrij. Zijn laatste jaren bracht hij onder het pseudoniem " Peter Jensen" door in een bejaardentehuis in Scharbeutz. Honka stierf in 1998 in de "Hamburger Nervenklinik Ochsenzoll".


</doc>
<doc id="1276807" url="https://nl.wikipedia.org/wiki?curid=1276807" title="BMR-vaccin">
BMR-vaccin

Het BMR-vaccin of 3-in-1-vaccin is een vaccin dat als bestrijding tegen de besmettelijke kinderziekten bof, mazelen en rodehond (BMR). Hoewel de drie ziektes bij het merendeel van de mensen bekendstaan als onschuldige kinderziektes kunnen besmettingen in een (zeer) klein deel van de gevallen op lange termijn voor ernstige complicaties zorgen, tot zelfs een levenslange handicap. De belangrijkste reden om de rodehond te voorkomen is dat deze ziekte bij zwangere vrouwen grote schade aan het ongeboren kind kan veroorzaken, tot zelfs spontane abortus. De bof leidt in zeer zeldzame gevallen tot hersenvliesontsteking of onvruchtbaarheid bij mannen.

Er bestaan ook vaccins voor elk van de ziekten apart. Ze worden enkel gebruikt tijdens uitzonderlijke situaties, als er bijvoorbeeld een epidemie is uitgebroken. Het drievoudige vaccin is veiliger dan drie aparte vaccins. In Nederland worden kinderen sinds 1987 ingeënt met dit vaccin op de leeftijd van 14 maanden en 9 jaar.

Bij 90 tot 98 procent van de kinderen zorgt één inenting met dit vaccin voor een levenslange afweer tegen deze ziekten. De tweede injectie op negenjarige leeftijd dient slechts voor bescherming aan diegenen die door het eerste vaccin niet voldoende werden beschermd.

De vaccinatie brengt weinig risico's met zich mee. Toch kunnen zich in sommige gevallen milde symptomen voordoen. Daarnaast dienen voorzorgsmaatregelen genomen te worden.

Het is belangrijk dat het kind op het moment van de vaccinatie geen ernstige ziekten of hoge koorts heeft. Het moet worden gemeld aan de arts als het kind allergisch is voor eieren of bepaalde geneesmiddelen. Het vaccin mag niet worden toegediend wanneer het afweersysteem is verzwakt, door bijvoorbeeld kanker, kinderen die steroïden gebruiken, aids hebben, bestraald worden of chemotherapie krijgen.

Het grootste deel van de gevaccineerde kinderen ondervindt weinig tot geen complicaties. Na de vaccinatie kan de injectieplaats een beetje rood, opgezwollen of pijnlijk zijn, maar dat wordt na een paar dagen minder. Binnen één tot twee weken na de vaccinatie ontstaan er in 5 tot 15 procent van de gevallen enige uitslag, lichte koorts en lichte opzwelling van de klieren in de wangen, nek of onderkaak. In ongeveer één op een miljoen van de gevallen ontstaat hoge koorts die gepaard gaat met toevallen. In sommige gevallen treedt één tot drie weken na de vaccinatie pijn, stijfheid of zwelling in één of meer gewrichten op die hoogstens drie dagen duurt. Heel zelden duurt deze pijn of stijfheid een maand of langer of keert deze terug.

BMR-vaccinatie is in verband gebracht met autisme. Onderzoek wijst echter uit dat er geen verband bestaat. In 2014 bleek uit de tot dan meest omvangrijke meta-onderzoek dat er geen relatie is tussen het BMR-vaccin en autisme. Eveneens stelden de onderzoekers vast dat er geen relatie is tussen tussen autisme (of een autismespectrumstoornis) en vaccins. Het onderzoek vergeleek verschillende studies onder in totaal ruim 1 miljoen kinderen. Een onderzoek van chirurg Andrew Wakefield dat als enige wetenschappelijk onderzoek een verhoogd risico op autisme na vaccinatie suggereerde, bleek frauduleus tot stand gekomen. In februari 2010 trok The Lancet (het wetenschappelijk tijdschrift dat het aanvankelijk publiceerde) de publicatie weer in. Wakefield zou het onderzoek ondeugdelijk uitgevoerd hebben. Daarnaast bleek dat hij belanghebbend was aangezien hij een alternatieve vaccinatie gepatenteerd had. Hij bleek tevens betaald te worden door een advocaat die een zaak voorbereidde tegen BMR-vaccinatie.. Andrew Wakefield werd hierom uit het artsenregister geschrapt en mag niet meer praktizeren in het Verenigd Koninkrijk. Ook de Britse arts John Walker Smith meende dat er een verband was tussen het BMR-vaccin, inflammatoire darmziekten en autisme. De General Medical Council, de autoriteit die de medische beroepsgroep in het Verenigd Koninkrijk reguleert, trok zijn artsbevoegdheid in nadat haar commissie oordeelde dat Smith ernstige beroepsfouten had begaan. Het Britse Hooggerechtshof concludeerde echter dat de commissie beoordelingsfouten had gemaakt en oordeelde dat de intrekking onterecht was.




</doc>
<doc id="1277073" url="https://nl.wikipedia.org/wiki?curid=1277073" title="Maggie De Block">
Maggie De Block

Maggie Celine Louise De Block (Merchtem, 28 april 1962) is een Belgisch politica van de Open Vld. 

Na haar middelbare studies Latijn-Wetenschappen in het Koninklijk Lyceum te Laken studeerde ze geneeskunde aan de Vrije Universiteit Brussel, waarna ze 25 jaar lang huisarts was. Ze is de zus van de Merchtemse burgemeester Eddie De Block.

Sinds 1999 is De Block federaal volksvertegenwoordiger voor het arrondissement Brussel-Halle-Vilvoorde. Ze vervulde ook verschillende functies in de Kamer. Zo was ze secretaris van de Kamer (2003-2007), voorzitter van de Commissie Infrastructuur (2010-2011), ondervoorzitter van de Commissie voor Sociale zaken en (plaatsvervangend) lid van andere commissies.

Op 6 december 2011 werd ze Staatssecretaris voor Asiel en Migratie, Maatschappelijke Integratie en Armoedebestrijding in de regering-Di Rupo. In de aftredende regering-Di Rupo is ze tijdelijk Minister van Justitie geweest als vervangster van Annemie Turtelboom, die minister van Begroting werd in de Vlaamse regering-Bourgeois.

Eind 2012 werd De Block ondervoorzitter van Open Vld onder voorzitter Gwendolyn Rutten.

Sinds 11 oktober 2014 is De Block in de regering-Michel Minister van Sociale Zaken en Volksgezondheid, hetgeen ze een droom noemde, aangezien dit departement aansluit bij haar vorming van dokter. Om de betaalbaarheid van de gezondheidszorg te verzekeren, stelde zij onmiddellijk een rationalisatie voor in het ziekenhuiswezen. Niet alle ziekenhuizen moeten zich volgens haar in alles specialiseren. Regionale ziekenhuizen voorzien in een brede algemene zorg en bepaalde ziekenhuizen specialiseren zich in een welomschreven materie. Tevens kondigde ze aan om de maatregelen tegen ebola, die haar voorganger Laurette Onkelinx reeds genomen heeft, verder op te volgen.

Uit de peilingen van RTL/"Le Soir" en "De Morgen"/VTM" van november 2013 bleek Maggie De Block de populairste politica te zijn in Vlaanderen. Hierbij verdrong ze de toenmalige Vlaamse minister-president Kris Peeters van de eerste plaats. Een peiling van de VRT/De Standaard van oktober 2014 bevestigt haar status van populairste politicus. In 2015 werd ze de populairste politica van het hele land, zowel in Vlaanderen, Wallonië als Brussel.

De Block lijdt al jaren aan obesitas. Haar resulterende zwaarlijvige voorkomen is meermaals punt van discussie geweest. "Een morbide obees als minister van Volksgezondheid raakt de geloofwaardigheid", volgens VRT-journalist Tom Van de Weghe. De Block liet zich ontvallen "de strijd te hebben opgegeven".




</doc>
<doc id="1277404" url="https://nl.wikipedia.org/wiki?curid=1277404" title="Slingeland Ziekenhuis">
Slingeland Ziekenhuis

Het Slingeland Ziekenhuis is een Nederlands ziekenhuis, gelegen in Doetinchem in de Gelderse Achterhoek. Het ziekenhuis is gevestigd aan de Kruisbergseweg in het noordwesten van Doetinchem.

Het Slingeland Ziekenhuis is in 1975 ontstaan door de fusie van het algemene Wilhelminaziekenhuis en het katholieke Sint Jozefziekenhuis. Het nieuwe ziekenhuis heeft zich gevestigd op de locatie van het Wilhelminaziekenhuis aan de Kruisbergseweg. Het voormalige Jozefziekenhuis, gelegen aan de Dr. Huber Noodtstraat nabij het centrum van Doetinchem, is daarna gesloopt.

In 2014 heeft het Slingelandziekenhuis besloten om een nieuw ziekenhuis te bouwen aan de A18. Op de bestaande locatie, grenzend aan de Kruisbergse bossen, is verdere uitbreiding moeilijk. Ook is de huidige locatie, in de stad Doetinchem, niet altijd goed bereikbaar. De Statenfractie van Groen Links heeft echter bezwaar tegen de voorgestelde locatie en stelde voor om het ziekenhuis te laten bouwen op een locatie nabij het station van Doetinchem (lokaal bekend als het Wedeo-terrein).

Het ziekenhuis is vernoemd naar het Achterhoekse riviertje de Slinge.




</doc>
<doc id="1279470" url="https://nl.wikipedia.org/wiki?curid=1279470" title="Kaliumjodide">
Kaliumjodide

Kaliumjodide is een wit kristallijn anorganisch zout met als brutoformule KI. Het wordt gebruikt in de fotografie en in de radiotherapie. Als bron van jodide-ionen wordt het vaker gebruikt dan natriumjodide, omdat het veel minder hygroscopisch is.

Kaliumjodide kan bereid worden door reactie van kaliumhydroxide met di-jood:

Het daarbij ontstane kaliumjodaat kan ook worden omgezet naar kaliumjodide door een carbothermische reductie:

Zeer zuiver kaliumjodide kan bereid worden uit kaliumwaterstofcarbonaat:

Kaliumjodide is een typisch ionair zout. Omdat jodide-ionen milde reductoren zijn, wordt het zout vrij gemakkelijk geoxideerd tot di-jood. Kaliumjodide wordt wegens die oxidatie dan ook langzaam geel bij langdurig contact met vochtige lucht. In oplossing gaat die reactie een stuk sneller, vooral in zuur milieu, wegens de vorming van waterstofjodide, een sterke reductor.

Ook de andere halogenen, zoals dichloor, kunnen jodide-ionen oxideren:

Kaliumjodide vormt tri-jodide-ionen bij behandeling met di-jood, waardoor di-jood beter oplosbaar wordt in water:

of netter, in water zijn ionogene stoffen in ionen gesplitst:

gevolgd door:

Dit evenwicht ligt voor jood sterk naar rechts. Dijood is als neutrale, apolaire moleculaire stof die slecht oplosbaar is in water. De vorming van het tri-jodide-ion heeft tot gevolg dat de oplosbaarheid (uitgedrukt als analytische concentratie) van dijood in waterige oplossingen veel groter wordt. In de biologie wordt vaak gebruikgemaakt van dit verschijnsel, al is het in die tak van de wetenschap gebruikelijk om te spreken van een I2KI-oplossing of Nujol.

Kaliumjodide komt voor als kleurloze kristallen of een wit kristallijn poeder. Het is licht hygroscopisch en heeft een bitterzoute smaak. Aan de lucht wordt het langzaam geel wegens het ontstaan van di-jood (samen met kleine hoeveelheden kaliumjodaat).

Kaliumjodide wordt gebruikt bij de synthese van zilverjodide, dat in de fotografie toegepast wordt.

Het wordt vaak gebruikt als een bron van jodide-ionen in de organische synthese. Een voorbeeld hiervan is de bereiding van aryljodiden uit aryldiazoniumzouten (Sandmeyer-reactie). In de Finkelstein-reactie kan het als alternatief voor natriumjodide worden gebruikt.

Het wordt in kleine hoeveelheden toegevoegd aan tafelzout om er gejodeerd zout te maken. Dit wordt onder andere verwerkt in brood.

In verzadigde oplossing wordt kaliumjodide toegepast als expectorans bij de behandeling van longcongestie en als schimmeldodend middel bij de behandeling van sporotrichose. Samen met di-jood wordt het soms toegediend om keelpijn te verlichten.

Kaliumjodide werd in 1982 door de FDA goedgekeurd als middel om de schildklier te beschermen tegen radioactief jodium, dat kan vrijkomen bij een kernramp. De radio-isotoop I is namelijk een belangrijk bijproduct van kernsplijting en is gevaarlijk omdat het zich opstapelt in de schildklier, hetgeen kan leiden tot schildklierkanker. Toedienen van niet-radioactief jodide verzadigt als het ware de schildklier met jodium, waardoor het radioactieve jodium zich niet kan opstapelen.

Kaliumjodide wordt, in combinatie met di-jood, gebruikt bij het etsen van goud.



</doc>
<doc id="1279652" url="https://nl.wikipedia.org/wiki?curid=1279652" title="Hans Berger (neuroloog)">
Hans Berger (neuroloog)

Hans Berger (Neuses (vlak bij Coburg), 21 mei 1873 - Jena, 1 juni 1941) was een Duitse psychiater en neurowetenschapper. Hij is bekend geworden doordat hij de eerste was die een elektro-encefalogram van mensen maakte. Hij is tevens de ontdekker van de type-alfa-hersengolven.

Berger had eigenlijk astronomie willen studeren. Toen hij rond 1890 in het Duitse leger zat, ontsnapte hij op het nippertje aan een zware verwonding. Zijn zus had, ondanks dat ze vele kilometers verderop zat, het gevoel dat Berger in gevaar was, en zorgde dat haar vader hem een telegram stuurde. Dit verbaasde Berger zo, dat hij overstapte naar de studie psychologie.

Hij studeerde medicijnen aan de universiteit van Jena, waar hij in 1897 zijn doctoraat behaalde. In 1900 werd hij ingehuurd als assistent van Otto Ludwig Binswanger (1852-1929), de voorzitter van de psychiatrische en neurologische afdeling van de universiteit. Hij werkte samen met twee beroemde wetenschappers en artsen, Oskar Vogt (1870-1959) en Korbinian Brodmann (1868-1918), in een onderzoek naar bepaalde hersenfuncties. Hij werd professor in 1906 en verving Binswanger in 1919. Later werd hij rector aan de universiteit van Jena (1927-1928) en uiteindelijk werd hij emeritus hoogleraar in de psychologie in 1938.

Berger had vele interesses op het gebied van neurologisch onderzoek, waaronder psychofysiologie en hersentemperatuur. Zijn grootste bijdrage aan de neurologie was de studie naar elektrische activiteit van het menselijk brein en de ontwikkeling van elektro-encefalografie, waarbij hij verderging met het onderzoek dat Richard Caton (1842-1926) al daarvoor had gedaan op dieren.
In 1924 maakte Berger het eerste elektro-encefalogram van een man. Hiervan gebruikmakend was hij ook de eerste die de verschillende golven en ritmes beschreef die aanwezig waren in de hersenen, zoals de alfa-hersengolven. Berger bestudeerde en beschreef ook als eerste de verschillen tussen elektro-encefalogrammen gemaakt van mensen met ziektes zoals epilepsie.

De Tweede Wereldoorlog en het nazisme hadden zodanig veel effect op zijn werk en privéleven dat Hans Berger op 68-jarige leeftijd in 1941 zelfmoord pleegde door ophanging.



</doc>
<doc id="1280751" url="https://nl.wikipedia.org/wiki?curid=1280751" title="Samuel Siegmund Rosenstein">
Samuel Siegmund Rosenstein

Samuel Siegmund Rosenstein (Berlijn, 1832 - Den Haag, 31 januari 1906) was een Duitse arts en hoogleraar.

Rosenstein werd geboren in Berlijn als zoon van een rabbijn. Hij studeerde in zijn geboorteplaats en was leerling van Rudolf Virchow. Rosenstein promoveerde in 1855 op een verhandeling over nierziekten. Hij werd privaatdocent aan de universiteit van Berlijn in 1861.

In 1866 later werd Rosenstein hoogleraar aan de Rijksuniversiteit Groningen. Hij was daarmee de tweede Joodse hoogleraar in Nederland. Rosenstein vond het toenmalige Academisch ziekenhuis aan de Munnekeholm maar klein, ondoelmatig en vies. Moderne hulpmiddelen zoals de thermometer en de stethoscoop werden nog maar weinig gebruikt. Hij was er mede verantwoordelijk voor dat er een nieuw ziekenhuis werd gebouwd (op de plaats waar nu het UMCG is gevestigd). Prof. dr. Rosenstein was rector magnificus in de tijd dat Aletta Jacobs werd toegelaten aan de universiteit.

In 1873 verliet Rosenstein Groningen en werd hoogleraar aan de Leidse universiteit, wat hij tot 1902 zou blijven doen. Onder anderen Hector Treub en Bastiaan van Dam promoveerden bij hem.

In de Oosterparkwijk in Groningen werd de S.S. Rosensteinlaan naar hem vernoemd. Op last van de bezetter werd de Joodse naam tijdens de Tweede Wereldoorlog vervangen door Rengerslaan. In 1995 werd de film opgenomen, waarin ook Rosenstein (gespeeld door Edwin de Vries) een rol speelt.


</doc>
<doc id="1281446" url="https://nl.wikipedia.org/wiki?curid=1281446" title="Perubalsem">
Perubalsem

Perubalsem is een hars die wordt gewonnen uit de bast van de "Myroxylon pereirae", een Zuid-Amerikaanse boom. De hars werd vroeger gebruikt in cosmetica en parfums. Het gebruik is sinds 2005 verboden voor cosmetica. Het mag wel in gezuiverde vorm gebruikt worden (maximaal 0.4%). Het gaat dan om een destillaat (perubalsemolie) of een extractie (perubalsem absolute). Perubalsem bestaat uit vele verschillende stoffen; de samenstelling kan wisselen. Belangrijke componenten zijn benzylbenzoaat, kaneelaldehyde en verschillende andere cinnamaten (kaneelachtige stoffen).

Tamelijk veel mensen reageren allergisch op perubalsem. In West-Europa reageert ongeveer 6% van de geteste mensen. Daarmee is het een van de meest voorkomende allergieën. De stof is opgenomen in de Europese standaardreeks met 26 stoffen die gewoonlijk worden getest bij allergietesten (plakproef).

Iemand die allergisch reageert op perubalsem, reageert vaak ook op één of meer parfumbestanddelen. Het wordt daarom gezien als een indicator voor een parfumallergie. Ook kan zo iemand allergisch zijn voor stoffen die voorkomen in de schil van citrusvruchten.

Naast contactallergie komen ook onmiddellijke reacties (roodheid, jeuk, zwelling) voor, maar deze ontstaan waarschijnlijk niet via het afweersysteem, maar door directe inwerking van de stof (zoals irritatie).


</doc>
<doc id="1282764" url="https://nl.wikipedia.org/wiki?curid=1282764" title="Ecuadoraanse transgenders in Nederland">
Ecuadoraanse transgenders in Nederland

De Ecuadoraanse transgenders in Nederland vormen een groep van enkele honderden travestieten en transseksuelen uit het Zuid-Amerikaanse land Ecuador. Zij vormen een relatief opzichzelfstaande migrantengroep met geheel eigen kenmerken en achtergronden.

Travestie en transseksualiteit zijn weinig geaccepteerd in de Ecuadoraanse samenleving. Samen met homoseksuelen en lesbiennes worden zij uitgescholden voor "maricones" ("flikkers") en gestigmatiseerd als zijnde een negatief afwijkende bevolkingsgroep. Omdat zij moeilijk een baan kunnen vinden, belanden de meesten van hen in de prostitutie. Dit is verboden in Ecuador, en in dit beroep zijn ze kwetsbaar voor vervolging en gevangenisstraf.

Hoewel in Nederland prostitutie en transseksualiteit maatschappelijk niet volledig geaccepteerd zijn, zijn deze fenomenen in dit land niet verboden. Bovendien kunnen transseksuelen met het werk in de prostitutie geld verdienen voor de door hen gewenste geslachtsveranderende operatie.
Om deze redenen zijn enkele honderden Ecuadoraanse transgenders naar Nederland gemigreerd. Zij vormen een eigen netwerk en hebben ook eigen organisaties. Sommigen kiezen voor een illegaal bestaan; anderen vragen een tijdelijk verblijfsdocument of een paspoort aan.
Overigens zijn niet alle Ecuadoraanse transgenders actief in de prostitutie.

De Ecuadoraanse transgenders hebben in Nederland te maken met dezelfde problemen als andere transgenders, zoals een onvolledige maatschappelijke acceptatie en problemen met zelfacceptatie.
Daarnaast hebben degenen die zich prostitueren dezelfde problemen als prostituees, zoals een hogere kans op SOA's. Uit onderzoek door het NISSO blijkt dat klanten van transgender-prostituees een hogere kans op HIV hebben, met name wanneer er sprake is van onbeschermde anale seks.
Een specifiek probleem van deze groep zijn onveilig uitgevoerde operaties, met name met siliconen. Siliconen-operaties zijn relatief duur, maar ook door amateurs uit te voeren.
Het gevolg kan echter zijn dat de siliconen barsten en zich door het lichaam verspreiden. Ook schaffen velen de dure vrouwelijke hormonen aan op de zwarte markt, waar de kwaliteit niet altijd is gewaarborgd. 


</doc>
<doc id="1282766" url="https://nl.wikipedia.org/wiki?curid=1282766" title="Twijfelaar (bed)">
Twijfelaar (bed)

Een twijfelaar is een bed met een zodanige breedte (100-120 cm) dat het als eenpersoonsbed breed is en als tweepersoonsbed smal. De naam is een verwijzing naar deze breedte, alsof het twijfelt tussen een- en tweepersoons.

Een twijfelaar is vooral geliefd bij mensen die in hun eentje lekker breed willen liggen, die met zijn tweeën knus willen slapen, of die simpelweg niet de ruimte hebben om een volwaardig tweepersoonsbed (van ten minste 140 cm breed) te plaatsen.

In de tijd dat (arme) kinderrijke gezinnen nogal eens in een kleine woning huisden, werd de twijfelaar vaak gebruikt als slaapplaats voor meerdere kinderen.


</doc>
<doc id="1282846" url="https://nl.wikipedia.org/wiki?curid=1282846" title="Metronidazol">
Metronidazol

Metronidazol is een antibioticum dat al meer dan 50 jaar in de handel is en dat wordt toegepast bij infecties met anaerobe bacteriën en specifieke protozoa. Het is het middel van eerste keus bij infecties met de anaerobe ziekenhuisbacterie "Clostridium difficile". In Nederland is ruim 90-95% van deze Clostridia - in ieder geval in vitro - gevoelig voor metronidazol.

Metronizadol is het middel van eerste keuze bij de behandeling van "trichomonas"-infecties, giardiasis, en door amoeben veroorzaakte proctocolitis en leverabces. Om recidieven te voorkomen is het raadzaam bij trichomonasinfecties ook de partner te behandelen.

Metronidazol is een nitroimidazol derivaat. Metronidazol heeft zelf geen antimicrobiële werking, het is dus een prodrug.
Het vormt een stabiel en doordringbaar startmateriaal, waarvanuit onder anaërobe
omstandigheden nitrosoradicalen worden gevormd. Dit leidt er tevens toe dat de stof bekendstaat als mutageen.

Er mogen geen alcoholhoudende dranken gebruikt worden tijdens en gedurende ten minste
48 uur na beëindiging van de behandeling, vanwege de mogelijkheid van een disulfiramachtige
reactie


</doc>
<doc id="1283015" url="https://nl.wikipedia.org/wiki?curid=1283015" title="Paleopathologie">
Paleopathologie

Paleopathologie ("paleo", oud; "pathologie": ziekteleer) is de wetenschap die de ziektegeschiedenis van een dier of mens voor en na diens dood probeert te achterhalen aan de hand van het resterende oude of fossiele materiaal. Voorbeelden zijn groei, mineralisatie, toestand, erosie, trauma, van en sporen op het materiaal.

Bijvoorbeeld kunnen tezamen gevonden verzamelingen van botten geanalyseerd worden om te zien welk dier ze gevangen en opgegeten heeft. Daarvoor is het nodig om te bezien wat er met het materiaal na de dood van de dieren is gebeurd.

In een ander geval vertelt de opbouw van een bot vaak wat en hoeveel een dier te eten heeft gevonden toen het nog leefde. Er zijn momenteel aanzetten om de minerale omgeving van bijvoorbeeld gemineraliseerde resten chemisch te analyseren op hun biologische markers.



</doc>
<doc id="1283737" url="https://nl.wikipedia.org/wiki?curid=1283737" title="Tocotriënol">
Tocotriënol

Tocotriënolen zijn net als tocoferolen vormen van vitamine E. Het verschil zit in de drie dubbele bindingen. Tocotriënolen zijn aanwezig in onder meer palmolie, kokosolie, druivenpitolie en granen.

Tocotriënol bestaat in vier vormen: alfa-, bèta-, gamma- en delta-tocotriënol, die een verschillend aantal methylgroepen (CH) en waterstofatomen (H) op de plaatsen R, R en R van de chromanolring hebben.

Tocotriënolen zouden de gezondheid gunstig beïnvloeden.
Tocotriënolen beschermen ratten met hoge bloeddruk tegen beroerte. Bij proeven op ratten bleek dat toediening van tocotriënolen het gehalte aan LDL-cholesterol verlaagden en aderverkalking in de slagaders konden herstellen.

Tocotriënolen kunnen de ontwikkeling van ouderdomsdiabetes helpen voorkomen. Tocotriënolen remmen de ontwikkeling van borstkanker en prostaatkanker.


</doc>
<doc id="1284132" url="https://nl.wikipedia.org/wiki?curid=1284132" title="Ottawa ankle rules">
Ottawa ankle rules

De Ottawa ankle rules zijn enkele richtlijnen voor artsen om te beslissen of een bij patiënt met een verstuikte enkel een röntgenfoto nodig is (om eventuele fracturen op te sporen). Voor de introductie van deze richtlijnen werd (in Noord-Amerika) van de meeste patiënten met een enkelletsel een röntgenfoto gemaakt. Deze röntgenfoto liet echter slechts in 15% van de gevallen een breuk zien. Deze overconsumptie van röntgendiagnostiek is duur, tijdrovend en niet geheel risicovrij, in verband met de benodigde straling.

Röntgendiagnostiek is enkel geïndiceerd wanneer er sprake is van pijn in de malleoli of in de middenvoet en daarenboven een van volgende symptomen:

Bij enkele groepen is het gebruik van de Ottawa ankle rules niet gevalideerd:

OF
OF

Bij het gebruik van de Ottawa ankle rules is de kans op het missen van een breuk (fout-negatief) zeer laag. In het originele onderzoek werd een sensitiviteit van 100% gevonden. Het gebruik van röntgendiagnostische onderzoeken werd met 35% teruggedrongen door middel van het gebruik van de Ottawa ankle rules. De sensitiviteit drukt de kans uit op een positief testresultaat als de (te testen) conditie aanwezig is; de sensitiviteit van de Ottawa ankle rules wijst er dus op dat een patiënt met een enkelfractuur in alle gevallen (100%) opgemerkt werd door een positief resultaat op de test. In een tweede onderzoek dat uitgevoerd werd op een groter patiëntenaantal werden deze resultaten bevestigd.

De originele maatstaven zijn uitsluitend ontwikkeld voor het gebruik bij enkel- en voetletsels. Analoge richtlijnen zijn echter ontwikkeld voor andere kwetsuren (zoals bijvoorbeeld knieletsels).



</doc>
<doc id="1284141" url="https://nl.wikipedia.org/wiki?curid=1284141" title="Marthe de Kerchove de Denterghem">
Marthe de Kerchove de Denterghem

Marthe Boël geboren als Marthe de Kerchove de Denterghem (Gent, 3 juli 1877 – Brussel, 18 januari 1956) was een Belgische feministe. Ze was de derde dochter van de liberale senator Graaf Oswald de Kerchove de Denterghem en Maria Lippens (1850-1918).

Ze studeerde in Gent en Parijs, alwaar ze het "brevet supérieur" behaalde in 1895. In 1898, trouwde ze met Pol-Clovis Boël (1868-1941), directeur van de Usines Gustave Boël in La Louvière. Ze bemoeide zich met verschillende liefdadigheidsfondsen en richtte het "Cercle des Dames Libérales" op. Door haar vader kwam ze in contact met de Belgische feministische beweging waar ze Hélène Goblet d’Alviella en Jane Brigode ontmoette. Bij het begin van de Eerste Wereldoorlog ging ze werken als verpleegkundige en werd lid van de "Union patriotique des femmes belges" onder leiding van Jane Brigode. Ze ging bij het "verzet", werd gearresteerd samen met haar man in oktober 1916 en na een proces in Charleroi opgesloten in Siegburg. Haar gezondheid ging achteruit en in 1917 werd ze geruild met Frau von Schnee, de vrouw van de gouverneur van Duits-Oost-Afrika. De rest van de oorlog leefde ze in ballingschap in Gstaad (Zwitserland).

Marthe Boël ijverde tijdens het interbellum voor de veralgemening van het vrouwenstemrecht. Van 1934 tot 1952 was zij voorzitster van de Nationale Vrouwenraad van België en van 1936 tot 1947 van de Internationale Vrouwenraad.

In 2009 werd door de Belgische Post een postzegel uitgegeven met haar beeltenis, samen met een zegel met de beeltenis van Lily Boeykens. Deze laatste werkte nauw samen met Maya Janssen, die de dochter was van Marthe de Kerchove de Denterghem. 

De uitgave kwam er als eerbetoon voor hun werk in de Nationale en Internationale Vrouwenraad.





</doc>
<doc id="1284243" url="https://nl.wikipedia.org/wiki?curid=1284243" title="Silphium (klassieke oudheid)">
Silphium (klassieke oudheid)

Silphium was een geneeskrachtig kruid uit het antieke Cyrene. Welke plant exact bedoeld werd en of deze nog bestaat is niet duidelijk; velen menen dat de plant, die maar in een klein gebied in de kuststrook van Cyrene groeide, is uitgestorven. Het was in de oudheid wel een belangrijk handelsgewas, waarschijnlijk uit het geslacht "Ferula" en verwant aan asafoetida en venkel. De plant werd gekweekt voor de hars. De Egyptenaren hadden er een aparte hiëroglief voor.
Plinius vertelt hoe de laatste voorraad silphium aan Nero werd geschonken, die het uit nieuwsgierigheid zou hebben willen bezitten.


</doc>
<doc id="1284378" url="https://nl.wikipedia.org/wiki?curid=1284378" title="Evolutionaire geneeskunde">
Evolutionaire geneeskunde

In de evolutionaire geneeskunde (in het Engels ook wel "Darwinian medicine" genoemd) worden de medische aspecten van menselijke pathogenen vanuit het oogpunt van de evolutietheorie verklaard.

Volgens de evolutietheorie zijn alle soorten, via natuurlijke selectie, het resultaat van een proces genaamd evolutie. Dit proces vindt plaats wanneer een genetische variatie en relevante milieu-invloeden het voortplantingssucces van een populatie beïnvloeden. Een mutatie, met negatieve effecten ten opzichte van reproductiviteit zal bijvoorbeeld in frequentie dalen ten opzichte van een alternatief allel met positieve effecten. 

Het is geopperd dat evolutie door natuurlijke selectie door adaptaties het ons bekende functionele ontwerp van levende wezens heeft opgeleverd, en dat daarom ziekte en infectie verklaard kunnen worden via een kosten/voordeel analyse van fysiologische functionaliteit. Een betere kennis van het evolutionaire ontwerp helpt medische onderzoekers met het verklaren van verschillende fenomenen: infecties, verwonding, vergiftiging, genetische ziektes, ouder worden, allergieën, problemen gedurende de geboorte, kanker en geestesziekten. 

Een bekend voorbeeld van een gebruik van evolutionaire medische kennis is de studie naar de evolutionaire wapenwedloop tussen ziekteverwekkers en de antistoffen van het menselijk lichaam. Andere voorbeelden betreffen menselijke populaties die bepaalde symptomen vertonen die hun overlevingskansen verhogen. Sikkelcelanemie beschermt tegen malaria en hemochromatose beschermt tegen de builenpest.

Enkele bekende onderzoekers die actief zijn in dit veld zijn Rainer H. Straub, Paul W. Ewald, Sharon Moalem, Randolph M. Nesse, James McKenna en George C. Williams.





</doc>
<doc id="1284381" url="https://nl.wikipedia.org/wiki?curid=1284381" title="Darmgeassocieerd lymfoïd weefsel">
Darmgeassocieerd lymfoïd weefsel

Het immuunsysteem van het spijsverteringsstelsel (tractus digestivus) wordt darmgeassocieerd lymfoïde weefsel (Engels: gut-associated lymphoid tissue, GALT) genoemd. Dit lymfoïde weefsel behoedt het lichaam voor invasie van micro-organismen via het spijsverteringskanaal. Het darmgeassocieerd lymfoïde weefsel is een voorbeeld van een mucosa-geassocieerd lymfoide weefsel (en: mucosa-associated lymphoid tissue, MALT).

Ongeveer 70% van het immuunsysteem is gelegen in het spijsverteringskanaal. Het darmgeassocieerd lymfoïde weefsel bestaat uit verscheidene types lymfoïde weefsel waar immuuncellen zoals T- en B-lymfocyten werkzaam zijn. Deze immuuncellen vormen de defensie tegen verscheidene pathogenen (ziekteverwekkers).

Het lymfoïde weefsel van het spijsverteringskanaal bestaat uit:


</doc>
<doc id="1284468" url="https://nl.wikipedia.org/wiki?curid=1284468" title="Mutisme">
Mutisme

Mutisme is een stoornis in de gesproken taal, die wordt gekenmerkt door het (bijna) niet uiten van gesproken taal. Dit treedt op bij cognitieve stoornissenen als catatonie bij schizofrenie. Ook kan het voorkomen bij depressie of als conversiestoornis.


</doc>
<doc id="1284482" url="https://nl.wikipedia.org/wiki?curid=1284482" title="Hyperpyrexie">
Hyperpyrexie

Hyperpyrexie is een zeer hoge koorts of een ernstige en ongewone verhoging van de lichaamstemperatuur, waarbij die groter is dan 41,1° Celsius (106° Fahrenheit).

Het verschilt van hyperthermie omdat in dat geval het lichaam niet meer voldoende kan afkoelen tot een normale temperatuur, terwijl de inwendige thermostaat niet verhoogd is.


</doc>
<doc id="1284512" url="https://nl.wikipedia.org/wiki?curid=1284512" title="André Aptroot">
André Aptroot

André Aptroot (Heemskerk, 1961) is een Nederlandse mycoloog.

In 1993 promoveerde hij aan de Rijksuniversiteit Utrecht op de taxonomie en fylogenie van pyrenocape korstmossen bij Robbert Gradstein. 

Hij heeft zich gespecialiseerd in schimmels en korstmossen, waarover hij meerdere publicaties op zijn naam heeft staan. Hij heeft als conservator gewerkt bij het Centraalbureau voor Schimmelcultures, aanvankelijk in Baarn en later in Utrecht. 

Aptroot is werkzaam bij Vereniging Natuurmonumenten. Hij is aan het Nederlands Soortenregister verbonden als specialist in de korstmossen. Hij is de oprichter van het Adviesbureau voor Bryologie en Lichenologie, dat is gevestigd in Soest. Hiervan maakt een herbarium deel uit. In dit herbarium bevinden zich collecties korstmossen, die vooral in Nederland en de tropen zijn verzameld. Vanaf 2008 is hij de collectiebeheerder van het Pinetum Blijdenstein. Hij is onder meer lid van de International Association for Lichenology en de American Bryological and Lichenological Society.

De schimmel "Didymella aptrootii" is naar hem vernoemd. 




</doc>
<doc id="1285009" url="https://nl.wikipedia.org/wiki?curid=1285009" title="Cetrimoniumchloride">
Cetrimoniumchloride

Cetrimoniumchloride is in zuivere vorm een wit, hygroscopisch poeder. Het is een quaternair alkylammoniumzout, waarbij de alkylgroep een lineaire keten van zestien koolstofatomen omvat. Het is goed oplosbaar in water. Het is een oppervlakteactieve stof, met antistatische en desinfecterende eigenschappen, die het deelt met andere vergelijkbare quaternaire ammoniumzouten.

Het wordt vooral gebruikt in haarverzorgingsproducten, met name in hairconditioners en shampoos, en in kleine concentraties als conserveermiddel in andere producten (niet enkel cosmetica maar bijvoorbeeld ook fungicide-formulaties) met als functie de ontwikkeling van micro-organismen tegen te gaan.

Een andere toepassing is als ontsmettingsmiddel, bijvoorbeeld in desinfecterende middelen om de huid te ontsmetten vóór een operatie.

Andere toepassingen zijn oder meer als dispergeermiddel, coagulant bij de productie van antibiotica, in wasverzachters, of hulpstof in de textielindustrie of bij fermentatie.


</doc>
<doc id="1285410" url="https://nl.wikipedia.org/wiki?curid=1285410" title="Matheolus Perusinus">
Matheolus Perusinus

Matheolus Perusinus (ook: "Mattheolus de Perusio, Mattiolo Mattioli, Matthiolus de Matthiolis, Matthiolus de Matthiolis") (gestorven in 1480 te Padua) was een Italiaans professor in filosofie en een arts. Hij werd vermoedelijk geboren in Perugia (vandaar zijn naam) en hij stierf in Padua.

Hij was de leermeester van Hartmann Schedel en tevens de auteur van een werk over het menselijk geheugen "(Tractatus Artis Mememorativæ)".


</doc>
<doc id="1285496" url="https://nl.wikipedia.org/wiki?curid=1285496" title="Philipp von Boeselager">
Philipp von Boeselager

Philipp Freiherr von Boeselager (Burg Heimerzheim in Heimerzheim, 6 september 1917 - Burg Creuzburg in Altenahr, 1 mei 2008) was een Duitse militair, verzetsstrijder, bosbouwer en bosbeschermer.

Afkomstig uit een adellijke, rooms-katholieke familie uit het Rijnland, wilde hij na de middelbare school rechten gaan studeren om daarna een betrekking in de buitenlandse diplomatieke dienst te vinden. Omdat hij daarmee de belangen van het hem niet-welgezinde nazi-Duitsland zou moeten vertegenwoordigen, begaf hij zich op raad van zijn grootvader in 1936 in de cavalerie van de Wehrmacht, waarin hij uiteindelijk de rang van majoor zou bereiken.

Tijdens de Tweede Wereldoorlog werd Von Boeselager in 1942 ordonnansofficier van generaal-veldmaarschalk Günther von Kluge. Tot dan had hij zich afzijdig gehouden van verzetsactiviteiten tegen het regime van Hitler. Dat veranderde toen hij merkte dat de misdaden die door SS-eenheden en dergelijke tegen Joden, zigeuners en de Russische bevolking van Oost-Europa werden gepleegd, geen loze praatjes of incidentele gevallen betroffen maar een welbewust beleid was van nazi-Duitsland. De eerste keer dat hij hier officieel van hoorde, was toen SS-Obergruppenführer Erich von dem Bach-Zelewski in juni 1942 bij een ontmoeting met generaal-veldmaarschalk Von Kluge waarbij ook hij aanwezig was, meedeelde dat alle Joden en zigeuners die in hun handen vielen, werden doodgeschoten. 
Von Boeselager begon zich te bezinnen op mogelijkheden tot verzet en zocht op voorzichtige wijze naar gelijkgezinden. Zo kwam hij in contact met Henning von Tresckow, die samen met andere Duitse officieren een verzetsgroep tegen Hitler had opgezet. Ook zijn broer Georg von Boeselager behoorde hiertoe.

Als lid van deze militaire verzetsgroep kwam Von Boeselager tweemaal tegen Hitler in actie.

De eerste keer vond plaats in maart 1943 toen Hitler tezamen met SS-leider Heinrich Himmler het oostfront kwam bezoeken. Tijdens het diner in Smolensk zou een groepje officieren beide doodschieten, Von Boeselager zou een van degenen zijn die op Hitler zou mikken. Boeselager bezat nog steeds het Walther pistool dat hem gegeven was, om Hitler te vermoorden.<ref name="http://www.findagrave.com/cgi-bin/fg.cgi?page=gr&GRid=26593358">http://www.findagrave.com/cgi-bin/fg.cgi?page=gr&GRid=26593358</ref> Omdat Himmler afzegde, gelastte Von Kluge (deze zat ook in het complot) de aanval af omdat hij bang was dat er anders een oorlog tussen de Wehrmacht en de SS zou uitbreken. 

De tweede keer vond plaats in juli 1944. Het plan was een bom te plaatsen in het hoofdkwartier van Hitler in Oost-Pruisen, de Wolfsschanze. Von Boeselager, herstellende van zware verwondingen die hij aan het oostfront had opgelopen, bracht de explosieven per vliegtuig aan generaal Hellmuth Stieff in de Wolfsschanze. Von Boeselager vertrok weer naar het front en Stieff gaf het explosieve materiaal aan Claus Schenk von Stauffenberg. Deze plaatste de betreffende bomkoffer op 20 juli 1944 in het hoofdkwartier. Omdat een officier deze later achter een dikke tafelpoot verzette, doodde de explosie Hitler niet. Een groot deel van de samenzweerders werd opgepakt en ter dood gebracht. Von Boeselager ontsprong de dans doordat andere complotplegers zijn naam ondanks martelingen niet prijs gaven. Hierdoor wist hij de oorlog heelhuids te overleven.

Na de oorlog trouwde hij in 1948 met Rosa Maria Gräfin von Westphalen zu Fürstenberg en studeerde hij rechten en economie. In tal van organisaties was hij actief als bosbeschermer (hij bezat zelf een bosbedrijf) en trad in de jaren vijftig als adviseur van de West-Duitse Bundeswehr op. In 1953 was hij medeoprichter van de katholieke Maltezer Hulpdienst en in 1963 medeoprichter van de Duitse afdeling van het Wereld Natuur Fonds.

Als uitvloeisel van zijn katholieke geloofsovertuiging kwam hij op voor de bescherming van het ongeboren leven en keerde hij zich tegen abortus. Toen in 1993 in Duitsland een compromis werd bereikt over het toestaan van abortus zegde hij zijn lidmaatschap van de CDU op. Ook zette hij zich in voor de politieke bewustwording van met name de Duitse jeugd en riep hij hen op hun verantwoordelijkheid te nemen en de weg van de democratie in te slaan. Voorts was hij dikwijls te gast bij openbare aangelegenheden betreffende de herdenking van de wandaden van de Tweede Wereldoorlog en werd hij veelvuldig op radio en televisie hierover geïnterviewd.

Als laatst overgebleven deelnemer aan het complot van 20 juli 1944 tegen Hitler overleed Philipp von Boeselager op negentigjarige leeftijd.






</doc>
<doc id="1285703" url="https://nl.wikipedia.org/wiki?curid=1285703" title="Edzard Ernst">
Edzard Ernst

Edzard Ernst (Wiesbaden, 30 januari 1948) is een Britse arts van Duitse komaf. Hij is de eerste hoogleraar complementaire geneeskunde in het Verenigd Koninkrijk.

Ernst werd arts in navolging van zijn vader Wolfgang Ernst (1910-1994) die arts in Bad Neuenahr was. Hij verliet in 1993 zijn aanstelling aan de Universiteit van Wenen om aan de Universiteit van Exeter een door Maurice Laing gefinancierde leerstoel complementaire geneeskunde te bemannen. Gebruikmakend van de gebruikelijke methoden van wetenschappelijk onderzoek heeft hij herhaaldelijk de onwerkzaamheid van de door hem onderzochte alternatieve therapieën aangetoond.

In 1999 werd hij Brits staatsburger. Behalve hoogleraar is hij ook journalist; hij is als hoofdredacteur verbonden aan twee medische periodieken. In het verleden schreef hij eveneens columns over alternatieve geneeswijzen voor The Guardian.

Volgens Ernst is het placebo-effect van veel alternatieve behandelingen te verklaren: 



</doc>
<doc id="1286420" url="https://nl.wikipedia.org/wiki?curid=1286420" title="Pro-choice">
Pro-choice

De pro-choice-beweging is een Amerikaanse sociale beweging die vindt dat ieder individu zelf de keuze moet kunnen maken over het wel of niet uitvoeren van abortus provocatus. De tegenhanger van "pro-choice" is "pro-life", door pro-choicers ook wel "anti-choice" genoemd.

De baas in eigen buik-campagne is verwant aan het "pro-choice"-gedachtegoed.


</doc>
<doc id="1287155" url="https://nl.wikipedia.org/wiki?curid=1287155" title="Aziridine">
Aziridine

Aziridine of ethyleenimine is een chemische heterocyclische verbinding met een ringstructuur bestaande uit een aminegroep en twee methyleengroepen. Ethyleenimine is een kleurloze vloeistof met een sterke ammoniakgeur. Het is een zeer giftige en reactieve stof.

De term aziridine wordt ook gebruikt om van ethyleenimine afgeleide stoffen (derivaten) aan te duiden, bekomen door één of meer waterstofatomen te vervangen.

De hoek tussen de bindingen in de ringstructuur van ethyleenimine is ca. 60°; dit is beduidend minder dan de normale hoek van ca. 109° die tussen de bindingen in koolwaterstoffen voorkomt. Dit geeft aan de ethyleenimine-ring een hoge ringspanning. De ringstructuur opent gemakkelijk, in de reactie van ethyleenimine met vele nucleofiele stoffen.

Ethyleenimine kan onder meer bereid worden door de reactie van ammoniak met 1,2-dichloorethaan in de aanwezigheid van calcium- of bariumsulfaat.

Deze reactie kan ook plaatsgrijpen met 1,2-dibroomethaan of 1-chloor-2-broomethaan als uitgangsstof.

Aziridines kunnen geproduceerd worden door middel van de Wenker-aziridinesynthese en de De Kimpe-aziridinesynthese. Epoxiden kunnen in een aziridine omgezet worden middels de Blum-Ittah-aziridinesynthese.

Aziridine wordt in de industrie gebruikt als intermediair product voor de synthese van andere stoffen en als comonomeer voor bepaalde polymeren. Aziridine wordt toegepast bij het crosslinken van polymeren. Het is tevens het reactieproduct van een zogenaamde aziridinatie.

Aziridine is een licht ontvlambare, vluchtige en corrosieve vloeistof. De dampen kunnen een explosief mengsel vormen met lucht (explosiegrenzen ca. 35 tot 55 vol.%). Het kan polymeriseren onder invloed van zuren of waterstofsulfide; dit kan brand of ontploffing veroorzaken. Bij opslag moet aziridine gestabiliseerd worden; dat kan met natriumhydroxide.

Aziridine is corrosief voor de ogen, de huid en de luchtwegen. Inademen van de dampen kan longoedeem veroorzaken. De stof wordt ook door de huid opgenomen. Ze kan effecten hebben op de nieren, de lever en het centraal zenuwstelsel. De effecten kunnen met vertraging optreden. Blootstelling aan een hoge concentratie kan dodelijk zijn.

Aziridine wordt beschouwd als mogelijk kankerverwekkend voor de mens (IARC-klasse 2). De stof kan ook genetische afwijkingen veroorzaken in menselijke voortplantingscellen (mutageen). Het is ingedeeld in categorie 2.


</doc>
<doc id="1287743" url="https://nl.wikipedia.org/wiki?curid=1287743" title="Chlorella">
Chlorella

Chlorella is een geslacht van eencellige groene algen, die tot de stam van de groenwieren behoort. Chlorella is een zoetwateralge en heeft een ronde vorm met een diameter van 2-10 micrometer. Ze groeit in grote hoeveelheden in Zuidoost-Azië en geeft rivieren en meren daar een groene kleur.

De naam chlorella is afkomstig van het Griekse 'chloros', dat 'groen' betekent, en het Latijnse achtervoegsel 'ella', dat 'klein' betekent. De Duitse Nobelprijswinnaar Otto Heinrich Warburg bestudeerde de fotosynthese in chlorella. In 1961 ontving Melvin Calvin van de Universiteit van Californië - Berkeley de Nobelprijs voor de Scheikunde voor zijn onderzoek naar de biochemische reactiepaden van het vastleggen van kooldioxide (koolstofassimilatie) in planten, waarbij hij chlorella gebruikte.

Na de Tweede Wereldoorlog leidden de angst voor een bevolkingsexplosie en de realiteit van voedselschaarste ertoe dat chlorella in de wetenschappelijke belangstelling kwam in de hoop dat het gebruikt kon worden als goedkope manier om voedsel te produceren voor de wereldbevolking, maar dat bleek niet haalbaar. Later bestudeerde NASA de chlorella-alge als manier om op ruimtestations hoogwaardig voedsel te produceren.

Chlorella bestaat al circa 2 miljard jaar en werd in 1890 ontdekt door de Nederlandse microbioloog Beijerinck. 

In de late jaren veertig van de vorige eeuw en het begin van de jaren vijftig ontstond angst voor een oncontroleerbare bevolkingsexplosie. Volgens een FAO-rapport uit 1946 zou de wereldproductie van voedsel in 1960 25 tot 35 procent hoger moeten liggen dan in 1937 om in de pas te blijven lopen met de bevolkingsgroei. Wanneer ook met gezondheidswinst gerekend zou worden, zou een stijging van 90 tot 100% nodig zijn. Omdat vlees kostbaar was en er relatief veel energie nodig is om het te produceren, waren proteïnentekorten ook een kwestie. Het vergroten van het productieoppervlak kon maar een deel van de oplossing bieden. Het Ministerie van Landbouw in de Verenigde Staten berekende in die tijd dat, om in 1975 voldoende voedsel te hebben voor de bevolking van de VS, er 800.000 vierkante kilometer landbouwareaal nodig was, terwijl er maar 50.000 beschikbaar was. De hoop was gericht op nieuwe landbouwtechnieken en -technologie.

In die tijd werd chlorella gezien als een nieuwe en veelbelovende voedselbron en een mogelijke oplossing voor de wereldvoedselcrisis. Veel mensen dachten dat honger een overweldigend probleem zou worden en zagen chlorella als een manier om deze crisis te bezweren door grote hoeveelheden voedsel van hoge kwaliteit te kunnen verschaffen voor een relatief lage prijs.

Veel onderzoeksinstituten begonnen de alge te onderzoeken, waaronder het Carnegie instituut, de Rockefeller Foundation, de National Institutes of Health, de Universiteit van Californië - Berkeley, de Atomic Energy Commission en de Stanford-universiteit. Onderzoek door het Stanford Research Institute toonde aan dat chlorella (wanneer gekweekt in ondiep water in warme, zonnige omstandigheden) twintig procent van de zonne-energie kon omzetten in een plant die, wanneer gedroogd, circa 50% eiwit bevat en daarnaast vet, vitaminen en mineralen evenals diverse andere nutriënten. De enorme fotosynthetische capaciteit van de plant zorgt er dus voor dat de plant meer eiwit kan produceren per oppervlak dan welke andere plant dan ook. Een wetenschapper voorspelde in die tijd dat 10.000 ton proteïnen per jaar kon worden geproduceerd op een chlorellaboerderij van 4 vierkante kilometer met ongeveer 20 man personeel.

Het proefonderzoek, op Stanford uitgevoerd, leidde tot enorme publiciteit. De reacties uit de wetenschappelijke pers waren positief over het veronderstelde supervoedsel. Chlorella leek een waardevolle optie vanwege de technologische voordelen voor de landbouw en de wijdverspreide erkenning die het kreeg door experts en wetenschappers. Algenonderzoekers dachten zelfs op termijn geneutraliseerd chlorellapoeder aan voedingsmiddelen te kunnen toevoegen als manier om voedsel met vitaminen en mineralen te verrijken. Technologieoptimisten zagen een belangrijke plaats voor chlorella in de industrialisatie van de voedselproductie, waarbij chlorella gekweekt werd in voedselfabrieken. Maar in de decennia die volgden bleek de alge toch zeker niet zo grootschalig te worden gekweekt voor de voedselproductie.

Wetenschappers ontdekten dat het in het veld veel moeilijker bleek chlorella te produceren dan eerst gedacht naar aanleiding van laboratoriumstudies. In de praktijk moeten de algen onder kunstlicht of in de schaduw geplaatst worden voor maximaal efficiënte fotosynthese. Ook moet daarvoor het kweekwater van extra koolstofdioxide worden voorzien, wat de productiekosten opdrijft. Een gespecialiseerd en duur proces is nodig om het te oogsten. Om bruikbaar voedsel op te leveren moeten de celwanden van chlorella verpulverd worden. 

Ofschoon chlorellaproductie er veelbelovend uitzag en met creatieve technologie gepaard gaat, wordt het niet op de schaal gekweekt die voorspeld was. Het wordt niet verkocht op de schaal van spirulina, soja of graan. Het blijft duur en chlorella wordt voornamelijk verkocht als gezondheidsvoedsel, voor cosmetica en als veevoer. Na tien jaar experimenteren toonden studies dat bij blootstelling aan zonlicht chlorella maar 2,5% van de zonne-energie omzetten, nauwelijks beter dan traditionele gewassen. Ook vonden wetenschappers dat mens en dier chlorella niet in zijn natuurlijke staat kunnen verteren, wegens de taaie celwanden die de voedzame bestanddelen omhullen.

Veel mensen geloven dat chlorella als voedsel en energiebron dienst kan doen, omdat de fotosynthetische effectiviteit in theorie 8% kan bereiken, vergelijkbaar met andere hoogefficiënte gewassen zoals suikerriet. Chlorella is rijk aan chlorofyl, het bevat meer chlorofyl dan enige andere plant ter wereld.

Het is ook een aantrekkelijke voedselbron, omdat het een hoog gehalte aan proteïne bevat en andere essentiële voedingsstoffen zoals voedingsvezels, vitaminen en mineralen. Gedroogd bevat chlorella ongeveer 55-67% proteïne, 1-4% chlorofyl, 9-18% voedingsvezels en een hoeveelheid mineralen en vitaminen. De bekendste massaproductiemethode is kweek in grote kunstmatige vijvers. Ook zijn er gesloten systemen waarbij invloeden van buiten af worden geminimaliseerd. Voordat chlorella als voedingssupplement gebruikt kan worden moet het verzameld worden, tot een pasta gedroogd worden, vervolgens verkruimeld tot een fijn groen poeder dat daarna in tabletten of capsules verwerkt kan worden.

Chlorella staat bekend om zijn hoge productiviteit: ze levert zo'n twintig tot dertig ton droge stof per hectare. Daarmee is de opbrengst hoger dan van welk landbouwgewas ook.

Chlorella bevat ook veel vitaminen, spoorelementen en omega 3-vetzuren. Het wordt dan ook veel gebruikt als voedingssupplement, met name in Aziatische landen als Japan, Taiwan en Korea.

Chlorella bevat zo'n 40% olie en deze kan verwerkt worden voor de productie van biobrandstof uit algen.

Er zijn verschillende therapeutische effecten van chlorella gevonden, niet alleen in dierstudies maar ook in onderzoek bij mensen. Zo worden chlorellabevattende voedingssupplementen veel gebruikt in de veronderstelling dat deze een immuunversterkend effect hebben. In wetenschappelijk onderzoek blijkt chlorella inderdaad immuunstimulerende effecten te hebben. Ook vergroot chlorella de concentratie van secretoir immunoglobuline A (sIgA) in moedermelk. SIgA speelt een cruciale rol in het mucosaal immuunsysteem en is de eerste verdediging van het menselijk lichaam tegen pathogene microbiële invasie. Vermindering van de hoeveelheid sIgA wordt in verband gebracht met een verhoogd risico op infecties.

Ook heeft chlorella een rol in detoxificatie van zware metalen (met name cadmium) en dioxine.


</doc>
<doc id="1288126" url="https://nl.wikipedia.org/wiki?curid=1288126" title="Kleerluis">
Kleerluis

De kleerluis ("Pediculus humanus corporis") is een parasitair insect, dat zich voedt met menselijk bloed dat met de zuigsnuit wordt opgezogen uit de lichaamshuid. De huidaandoening die door de beten wordt veroorzaakt heet in medisch jargon "pediculosis corporis". De luis wordt tot ongeveer 4 millimeter lang en heeft een bruine kleur. De luis lijkt sterk op de hoofdluis, maar deze laatste soort wordt groter.

Uit onderzoek is gebleken dat de kleerluis zo'n 107.000 jaar geleden ontstaan is. Later onderzoek komt tot een schatting van minimaal 83.000 en maximaal 170.000 jaar geleden. Dit onderzoek is een indirecte indicatie voor het eerste gebruik van kleding.. 

De kleerluis is nauwelijks te onderscheiden van de hoofdluis. In het laboratorium kunnen ze kruisen. Maar in de natuurlijke omgeving kruisen ze niet, en leven ze op verschillende gedeeltes van het menselijk lichaam. Zo hechten kleerluizen hun eitjes aan kleding, terwijl hoofdluizen hun eitjes aan haren hechten.

De kleerluis is goed aan mensen aangepast en voelt zich ook het prettigst op de menselijke lichaamstemperatuur. De beet van een luis veroorzaakt meestal een klein jeukend bultje. Het vrouwtje kan tot 40 dagen oud worden en legt tot 10 eieren per dag. Het duurt minimaal 2 weken voordat een luis volwassen wordt. Ze kunnen tot 4 dagen zonder voedsel overleven. Door lichaamscontact en het gezamenlijk gebruik van kleding of lakens kunnen ze zich verspreiden.

Onder slechte hygiënische omstandigheden, en vooral in de tropen kan het ziektes zoals vlektyfus overdragen.


</doc>
<doc id="1288789" url="https://nl.wikipedia.org/wiki?curid=1288789" title="Loodvergiftiging">
Loodvergiftiging

Loodvergiftiging of saturnisme is een ziekte die veroorzaakt wordt door een te hoog gehalte aan lood in het lichaam. Loodvergiftiging kan onder andere onherstelbare schade toebrengen aan het zenuwstelsel, de bloedsomloop aantasten en ontwikkelingsstoornissen bij kinderen teweegbrengen.

Dit zware metaal wordt al gedolven en gebruikt sinds de klassieke oudheid, onder andere door de Romeinen voor waterleidingen. De belangrijkste bron voor lood in het lichaam was tot voor kort in westerse landen het lood dat door de toevoeging van tetraethyllood aan benzine als antiklopmiddel in de atmosfeer terechtkwam. Sinds deze praktijk verboden is, is het loodgehalte van stof in de lucht aan het dalen, ook bij de eraan blootgestelde bevolking, met name in gebieden met veel verkeer. In de eerste helft van de twintigste eeuw zat er veel lood in verf, in de vorm van het witte mineraal basisch lood(II)carbonaat 2PbCO·Pb(OH).

Het woord "saturnisme" verwijst naar Saturnus. Lood was voor de middeleeuwse alchemisten de oudste van de zeven belangrijkste metalen. Het werd daarom gelinkt aan de traagste planeet die op dat moment bekend was.


</doc>
<doc id="1289724" url="https://nl.wikipedia.org/wiki?curid=1289724" title="Cholestase">
Cholestase

Cholestase is galstuwing door vernauwing of afsluiting van de galgangen die de gal van de lever naar de darm voeren. De obstructie kan veroorzaakt worden door galstenen (in de meerderheid van de gevallen) maar ook bijvoorbeeld door een levertumor, galwegtumor of pancreastumor. Cholestase kan ook optreden als gevolg van een defect in de vorming van gal. In dat geval is er dus geen sprake van obstructie. Ook metabole of stapelingsziekten kunnen cholestase veroorzaken.

Cholestase kent een uitgebreide differentiaaldiagnose, die ook afhankelijk is van de leeftijd van de patiënt. Enkele oorzaken zijn:


Er zijn veel medicijnen die cholestase kunnen veroorzaken, enkele voorbeelden hiervan zijn: cyclosporine A, bosentan, anabole steroïden, anticonceptiva, antibiotica zoals erythromycine en nitrofurantoïne, statines en troglitazone (dit geneesmiddel werd reeds van de markt gehaald).

Wanneer cholestase optreedt bij een pasgeborene, is differentiaaldiagnose uitgebreider en omvat deze enkele aandoeningen die op korte termijn behandeld moeten worden. Cholestase is daarom altijd een reden om naar de kinderarts te verwijzen!

In de lever wordt gal geproduceerd. Dit gal wordt via canaliculi naar de galwegen afgevoerd en komt terecht in de galblaas, waar het opgeslagen wordt. Gal heeft als functie vetten uit de voeding te emulgeren, waardoor ze makkelijker door het lichaam opgenomen kunnen worden. 
Tijdens en na het eten van een maaltijd, trekt de galblaas samen en komt gal in de darmen terecht via de papil van Vater.

Cholestase is het ophoping van gal met daarbij schade aan de cholangiocyten. Deze ophoping kan ontstaan door anatomische belemmering (obstructie door bijvoorbeeld een tumor in de lever, galwegen of alvleesklier) of door metabole, genetische of medicamenteuze oorzaak waarbij er problemen zijn in de verwerking van gal.

Cholestase kan diverse klachten geven, te weten:


Geelzien is vaker aanwezig wanneer de oorzaak van de cholestase obstructief is. Bij een metabole, infectieuze, medicamenteuze of genetische oorzaak is er vaker sprake van een grauwe kleur. 


</doc>
<doc id="1290013" url="https://nl.wikipedia.org/wiki?curid=1290013" title="Quinapril">
Quinapril

Quinapril is een geneesmiddel uit de groep van de ACE-remmers. Het is tegen voorschrift verkrijgbaar en wordt voorgeschreven bij hoge bloeddruk, hartfalen en nierinsufficiëntie.

Het is sinds 1989 internationaal op de markt; merknaam is "Acupril" (Pfizer). Het is nu ook verkrijgbaar als generiek geneesmiddel. De geneesmiddelen bevatten meestal het zout quinaprilhydrochloride.

Quinapril is een "prodrug": de stof wordt in het lichaam gehydrolyseerd tot de metaboliet quinaprilaat, dat de feitelijke actieve stof is.



</doc>
<doc id="1290094" url="https://nl.wikipedia.org/wiki?curid=1290094" title="Lichenologie">
Lichenologie

Lichenologie is de studie van korstmossen en maakt deel uit van de mycologie. Wetenschappers die zich bezighouden met korstmossen, worden lichenoloog genoemd. Bekende lichenologen zijn Erik Acharius, André Aptroot, David Hawksworth en Irwin Brodo.

De International Association for Lichenology is een organisatie die zich richt op de internationale promotie van de lichenologie. 



</doc>
<doc id="1290144" url="https://nl.wikipedia.org/wiki?curid=1290144" title="Lansoprazol">
Lansoprazol

Lansoprazol (INN) is een geneesmiddel uit de groep van de protonpompremmers, die de hoeveelheid maagzuur verminderen.

Lansoprazol is op voorschrift verkrijgbaar onder de merknaam "Prezal" (Sanofi-Aventis), of (als generiek geneesmiddel) "Lansoprazole" of "Lanzatol"; in de Verenigde Staten wordt het verkocht als "Prevacid" (TAP Pharmaceutical Products); in andere delen van de wereld zijn nog andere merknamen in gebruik.

Lansoprazol wordt gebruikt voor de behandeling van maag- en darmzweren (incl. die welke worden veroorzaakt door het gebruik van NSAID's), oesofageale reflux, het syndroom van Zollinger-Ellison en infecties door "Helicobacter pylori" (in combinatie met antibiotica).

Andere protonpompremmers:



</doc>
<doc id="1290578" url="https://nl.wikipedia.org/wiki?curid=1290578" title="Leon Goldensohn">
Leon Goldensohn

Leon Nathaniel Goldensohn (19 oktober 1911 – 24 oktober 1961) was een Amerikaanse psychiater.

Goldensohns ouders waren Joden die vanuit Litouwen naar de Verenigde Staten waren geëmigreerd. In 1943 nam hij dienst in het Amerikaanse leger en werd spoedig uitgezonden naar Frankrijk en Duitsland. Goldensohn kwam begin januari 1946 in Neurenberg aan, ongeveer zes weken na aanvang van de Neurenberger Processen en verbleef er tot juli van dat jaar. Hij was aldaar belast met de zorg voor de geestelijke gezondheid van de 21 nazikopstukken die waren aangeklaagd. In dat kader nam hij officiële interviews van de gedaagden af, waarvan hij nauwgezette aantekeningen maakten. Een deel van de vraaggesprekken vond (gedeeltelijk) rechtstreeks in het Engels plaats, bijvoorbeeld met de naziminister van buitenlandse zaken Joachim von Ribbentrop, die deze taal goed machtig was (hij was ambassadeur voor nazi-Duitsland in het Verenigd Koninkrijk geweest). Ook interviewde Goldensohn diverse getuigen, waarvan sommigen nazifunctionarissen waren.

Alhoewel Goldensohn zelf Joods was, bleef hij tijdens de vraaggesprekken over het algemeen rustig, slechts enkele keren voer hij tegen de nazistische geïnterviewden uit. Dezen gaven meestal de indruk normale mensen te zijn met een gewoon gezinsleven.

Na zijn diensttijd begon hij een psychiatrische praktijk. Leon Goldensohn kreeg op latere leeftijd tuberculose en moest twee jaar naar een sanatorium om te herstellen. Amper vijftig jaar oud overleed hij.




</doc>
<doc id="1290630" url="https://nl.wikipedia.org/wiki?curid=1290630" title="John Burdon Sanderson Haldane">
John Burdon Sanderson Haldane

John Burdon Sanderson Haldane (Oxford, 5 november 1892 - Bhubaneswar, 1 december 1964) was een Engels-Indiaas geneticus en evolutiebioloog. Hij vond samen met Ronald Fisher en Sewall Wright de populatiegenetica uit en stelde mogelijk als eerste een waterstofeconomie voor, in verband met het uitputten van fossiele brandstoffen.

Haldane liet zich aanspreken met Jack, maar gebruikte J.B.S. standaard als auteursnaam. Hij gaf een introductie in "Experiments in the Revival of Organisms", een film uit 1940 van de Sovjet-Unie.

Haldanes naam werd vooral bekend door zijn werk op het gebied van de wiskundige theorie van de evolutie. Haldanes bijdragen aan onder meer de studie naar de menselijke genetica en uitvinding van populatiegenetica werden onderdeel van wat later de moderne synthese zou gaan heten. Natuurlijke selectie kwam daarmee - wederom - vast te staan als belangrijkste mechanisme in de evolutie. Haldanes werk legde uit dat de evolutieleer een aaneenschakeling wiskundige gevolgen was van de Wetten van Mendel.

Haldane werkte tussen 1919 en 1922 op het "New College" van de Universiteit van Oxford (waar hij zelf studeerde) voor hij overstapte naar het "Trinity College" van de Universiteit van Cambridge, waar hij "reader" werd (een functie tussen lector en hoogleraar). Daar bleef hij negen jaar aan om er onderzoek te doen naar enzymen en genetica.

Haldane werd vervolgens hoogleraar genetica aan het University College van de Universiteit van Londen en later hoogleraar biometrie. Daar zou hij blijven tot hij in 1957 emigreerde naar India en daar staatsburger (in 1961) werd.

Een van Haldanes studenten, John Maynard Smith, werd later eveneens een grote naam in de wetenschap.

Haldane werd in 1932 verkozen tot Fellow of the Royal Society en kreeg in 1952 haar Darwin Medal. Vier jaar later kreeg hij de Huxley Memorial Medal van het Royal Anthropological Institute. Onder zijn overige nationale en internationale erkenningen waren onder meer de Weldon Memorial Prize van de Universiteit van Oxford en de Darwin-Wallace Medal in 1958 van de Linnean Society of London.



</doc>
<doc id="1290830" url="https://nl.wikipedia.org/wiki?curid=1290830" title="Sanofi">
Sanofi

Sanofi is een internationale farmaceutische groep met hoofdzetel in Parijs (Frankrijk). De groep was in 2014 de vierde producent van geneesmiddelen wereldwijd gemeten naar de omzet. Bij de groep werken zo'n 113.000 mensen.


Het aandeel van Sanofi wordt verhandeld op de beurzen van Euronext Parijs en de New York Stock Exchange. Het bedrijf is onderdeel van de Franse CAC 40 aandelenindex.

De grootste aandeelhouders per 31 december 2014 waren:

Sanofi heeft de activiteiten in drie onderdelen gesplitst, geneesmiddelen voor mens en dier en vaccins. De eerste is de meest belangrijke activiteit en had in 2014 een aandeel in de totale omzet van iets meer dan 80%. De verkopen in de Verenigde Staten maken een derde van het totaal uit en hetzelfde omzetaandeel hebben de opkomende markten. Europa heeft een aandeel van ongeveer 20% in de omzet. Per eind 2014 werkten 16.000 mensen aan de ontwikkeling van nieuwe en verbetering van bestaande geneesmiddelen.

In december 2015 werd bekend dat Sanofi in gesprek is met het Duitse bedrijf Boehringer Ingelheim over de uitruil van activiteiten. Sanofi wil Merial, de diergeneeskundige activiteiten, ruilen met de consumententak van Boehringer. Als de transactie is afgerond groeit Sanofi in Duitsland en in Japan. Merial telt ongeveer 6500 werknemers en heeft een omzet van ongeveer 2,4 miljard euro. Boehringer wordt na de overname de grootste leverancier van geneesmiddelen voor huisdieren, paarden en varkens. Merial is meer waard dan de activiteiten van Boehringer waardoor de laatste nog zo’n €4 miljard zal betalen aan Sanofi.

De voornaamste merknamen van geneesmiddelen van Sanofi zijn (de naam van het werkzame bestanddeel staat tussen haakjes):


Daarnaast produceert de afdeling sanofi pasteur vaccins tegen bacteriële en virusziekten, onder meer tegen griep, kinkhoest, difterie, tyfus, polio en bof.

Het bedrijf besteedt een groot budget (meer dan 4 miljard euro in 2007) aan onderzoek en ontwikkeling van nieuwe geneesmiddelen, om de inkomsten te compenseren die wegvallen wanneer de octrooibescherming van een geneesmiddel vervalt en andere bedrijven generieke equivalenten op de markt brengen.



</doc>
<doc id="1291511" url="https://nl.wikipedia.org/wiki?curid=1291511" title="Commissie Farmaceutische Hulp">
Commissie Farmaceutische Hulp

De Commissie Farmaceutische Hulp (CFH) van het Nederlandse College voor zorgverzekeringen is een commissie die geneesmiddelen beoordeelt of deze al dan niet in aanmerking moeten komen voor plaatsing in het Geneesmiddelenvergoedingssysteem (GVS) met daarbij de eventuele voorwaarden voor vergoeding. In het Farmacotherapeutisch Kompas worden deze beoordelingen als CFH-adviezen vermeld.

De CFH is opgegaan in het Zorginstituut Nederland per 2014.


</doc>
<doc id="1291630" url="https://nl.wikipedia.org/wiki?curid=1291630" title="Sint Jozefziekenhuis (Doetinchem)">
Sint Jozefziekenhuis (Doetinchem)

Het Sint Jozefziekenhuis is een van de voormalige ziekenhuizen in Doetinchem. De verpleging werd eerst gedaan door Zusters uit Denemarken en vervolgens door Zusters van een congregatie uit Amersfoort. Het Sint Jozefziekenhuis fuseerde met het Wilhelminaziekenhuis, eveneens in Doetinchem. De gefuseerde ziekenhuizen kregen de naam Slingeland Ziekenhuis.


</doc>
<doc id="1291894" url="https://nl.wikipedia.org/wiki?curid=1291894" title="Hypofysectomie">
Hypofysectomie

Hypofysectomie is het door middel van een chirurgische ingreep verwijderen van de hypofyse ("glandula pituitaria"). Dit kan noodzakelijk zijn bij een gezwel of als gevolg van hersenletsel. De hypofyse is een orgaan dat niet gestimuleerd kan worden, zodat soms tot verwijdering moet worden overgegaan en de patiënt, wanneer het orgaan verwijderd is vervangende hormonen moeten worden toegediend. Een hypofysegezwel kan soms tot de dood leiden of tot blijvende stoornissen, maar in de meeste gevallen kan de patiënt een normaal leven leiden met een hormoonvervangende behandeling.


</doc>
<doc id="1291943" url="https://nl.wikipedia.org/wiki?curid=1291943" title="Collocatie (recht)">
Collocatie (recht)

Met collocatie duidt men in het Belgisch recht een gedwongen opname in de psychiatrie aan. De term is verouderd, maar nog zeer gangbaar. Collocatie is overgenomen uit het Frans ("collocation"), maar komt uit het Latijn "collocatio" wat (samen)plaatsen betekent.

In de eerste "krankzinnigenwet" (1850) werd collocatie als begrip ingevoerd. De maatregel was bedoeld voor mensen van wie men meende dat ze een gevaar vormden (voor zichzelf en/of voor hun omgeving). De collocatie kon toen worden aangevraagd door de bestendige deputatie, de provinciegouverneur, het gemeentebestuur of de burgemeester (om zijn medeburgers te beschermen) of zelfs door ieder ander belanghebbende persoon.

De gedwongen opname mag niet meer gevraagd worden door de lokale overheid (een politieke tegenstander kon door de burgemeester worden "gecolloqueerd"). Het collocatiebesluit kan alleen nog door de vrederechter worden genomen, op grond van een dubbele voorwaarde:

In spoedeisende gevallen kan ook de Procureur des Konings beslissen dat iemand ter observatie opgenomen moet worden in een psychiatrische instelling. In dit geval moet de vrederechter daar binnen de 24 uur van op de hoogte gebracht worden en moet een verzoekschrift bij de vrederechter worden neergelegd.

De opname ter observatie mag niet langer dan 40 dagen duren. Als de toestand van de persoon die ter observatie werd opgenomen verder verblijf in de psychiatrische instelling vereist nadat de termijn van 40 dagen is verstreken, zendt de directeur van de instelling minimum 15 dagen vóór het verstrijken van deze termijn een verslag van de geneesheer-diensthoofd naar de vrederechter. De vrederechter kan dan beslissen dat de geesteszieke voor een maximumduur van 2 jaar verder wordt opgenomen. Na afloop van het verdere verblijf wordt de geesteszieke uit de psychiatrische instelling ontslagen, behalve indien de vrederechter inmiddels heeft beslist dat hij voor een periode van maximum 2 jaar verder in de instelling zal worden gehouden.

De geneesheer-diensthoofd kan altijd beslissen dat het verder verblijf niet langer nodig is.

Ook de vrederechter kan de beslissing tot verdere opname altijd herzien (uit eigen beweging of op verzoek van de zieke of van iedere belanghebbende).

Tegen de beslissingen van de vrederechter kan hoger beroep worden ingesteld bij de rechtbank van eerste aanleg.

Zie Wet bijzondere opnemingen in psychiatrische ziekenhuizen.



</doc>
<doc id="1292060" url="https://nl.wikipedia.org/wiki?curid=1292060" title="Hersenletsel">
Hersenletsel

Hersenletsel of hersenschade is een beschadiging aan de hersenen. De meest voorkomende oorzaken ervan zijn:

Bij de laatste twee oorzaken is snel medisch ingrijpen noodzakelijk, omdat de zwelling vaak groter wordt en daarmee de druk op de hersenen toeneemt, wat snel tot de dood kan leiden.

In geval van lichtere vormen van hersenletsel kan volledig herstel optreden. Onder de blijvende gevolgen van hersenletsel bevinden zich allerlei neurologische aandoeningen zoals vormen van spasticiteit, afasie, epilepsie, geheugenverlies, parkinsonisme en in ernstige gevallen een coma of een vegetatieve status. Deze aandoeningen kunnen vergezeld worden door een uitgebreid spectrum van psychische klachten zoals depressie en andere stemmingsstoornissen en verschillende gradaties van slaapstoornissen variërend van slapeloosheid tot narcolepsie.

Bij boksers kan door het veelvuldig incasseren van klappen tegen het hoofd permanente schade aan de hersenen ontstaan.





</doc>
<doc id="1292070" url="https://nl.wikipedia.org/wiki?curid=1292070" title="Pipamperon">
Pipamperon

Pipamperon is een antipsychoticum (een butyrofenonderivaat) dat wordt gebruikt bij de behandeling van schizofrenie en moeite hebben om te kunnen slapen en/of wegens emotionele gebeurtenissen.
Ook wordt het gebruikt bij agressie.
Het wordt in de handel gebracht onder de merknaam Dipiperon door Janssen Pharmaceutica sinds 1960.

Dipiperon is te verkrijgen in tabletten en druppels.
Een bijzonderheid is dat Dipiperon in lage dosering de stemming afvlakt en in hogere doseringen (>80mg) ook actief tegen psychosen werkt. Haloperidol is vaak beter geschikt tegen psychosen en schizotypisch gedrag. Het wordt in lage dosering ook voorgeschreven tegen agressie. Therapie is vaak beter omdat Dipiperon ook voor gewichtstoename zorgt en niet zelden tot morbide obesitas. De hoogste dosering is 360mg (9 tabletten) per etmaal, maar in dat geval is het verstandig om een ander antipsychoticum in te zetten. Het werkt zwak tegen psychosen en Dipiperon vlakt vooral de emoties af. Deze bijwerking zorgt voor veel ontrouw in het medicijn (staken). Vandaar dat psychiaters vaak kiezen voor sterkere antipsychotica zoals Haloperidol (Haldol) en steeds minder Risperidone (Risperdal) vanwege de enorme gewichtstoename.

Dipiperon wordt soms ook ingezet bij de behandeling van symptomen van een aan autisme verwante stoornis.
Een dosering van 20-40mg per dag kan al effectief zijn in het gedrag en de onrust van mensen met autisme mits er geen psychose in beeld is. In dat geval voldoet een ander antipsychoticum beter. Een dosis van 20-40mg per dag zorgt zelden voor overgewicht. Pas bij hogere doseringen kan de patiënt flink aankomen door een veranderde stofwisseling. Vaak zien we dan een verhoogd gehalte aan triglyceriden in het bloed en een affiniteit tot de acetylcholine receptoren. 


</doc>
<doc id="1292077" url="https://nl.wikipedia.org/wiki?curid=1292077" title="Schedelbasisfractuur">
Schedelbasisfractuur

Een schedelbasisfractuur is een fractuur (botbreuk) van de schedelbasis. Deze basis (onderzijde van de schedel rustende op de wervelkolom) is van vrij dik bot, zodat een breuk hierin pas ontstaat bij een zwaar ongeval. De bovenste wervels kunnen een scheur in de basis drukken wanneer de patiënt bijvoorbeeld met het hoofd op harde grond valt en een kracht ontstaat waarbij de wervelkolom de schedelonderzijde zwaar belast. Bij een dergelijk ongeval kunnen hersenzenuwen en -centra bekneld raken. Vaak gaat de fractuur vergezeld met een hersenschudding en/of shock. Tezamen met de optredende bewustzijnsstoornissen kan het harde hersenvlies gescheurd zijn en loopt vervolgens het kleurloze hersenvocht ("liquor cerebrospinalis") uit de neus of de oren ("liquorroe"). Bij een schedelbasisfractuur is ziekenhuisopname noodzakelijk. Zijn er geen dislocaties (onderlinge botverplaatsingen) dan kan de opname zonder operaties blijven en kan worden volstaan met pijnbestrijding en rust.

Naar plaats van de fractuur kunnen een voorste, middelste en achterste schedelbasisfractuur worden onderscheiden.



</doc>
<doc id="1292257" url="https://nl.wikipedia.org/wiki?curid=1292257" title="Hersenoedeem">
Hersenoedeem

Een hersenoedeem is een zwelling van de hersenen. Dit kan veroorzaakt worden door een zware hersenschudding of door zuurstofgebrek. Dit gaat vaak gepaard met hevige hoofdpijn, shock en bewusteloosheid.
De bestrijding van het oedeem geschiedt meestal met bepaalde geneesmiddelen (bijvoorbeeld corticosteroïden) en vaak samen met beademing.


</doc>
<doc id="1292590" url="https://nl.wikipedia.org/wiki?curid=1292590" title="Ellen Rollin">
Ellen Rollin

Ellen Rolin (28 maart 1986) is een Vlaamse presentatrice en model. Ze is de helft van een tweeëige tweeling. 

Rollin studeerde af als logopediste en werkt op zelfstandige basis.

In september 2008 werd ze verkozen tot Miss Vlaams-Brabant en daardoor automatisch geselecteerd voor de finale van Miss België 2008. Daar eindigde ze op een zesde plaats.
Mede door haar deelname aan Miss België dook ze op in het jublileum-nummer van Ché (mei 2008)

Sinds april 2008 werkte Rollin in het weekend als belspelpresentatrice op VT4 en Vijftv. Niet voor lang, want op 29 juni viel het doek definitief over de belspellen op VT4 en Vijftv.


</doc>
<doc id="1292797" url="https://nl.wikipedia.org/wiki?curid=1292797" title="Jonesfractuur">
Jonesfractuur

Een jonesfractuur is een botbreuk van het middenvoetsbeen van de kleine teen (het os metatarsii V). Bij een jonesfractuur is dit bot gebroken aan proximale zijde. De breuk bevindt zich dus halverwege aan de buitenkant van de voet. De patiënt heeft daar pijn en zwelling en zal moeite hebben met lopen. Maar de hinder kan soms meevallen, zodat de patiënt denkt een kneuzing te hebben. Om de diagnose te stellen zal een röntgenfoto van de voorvoet gemaakt moeten worden.

Een niet gecompliceerde jonesfractuur wordt conservatief behandeld door middel van immobilisatie met een gipsspalk gedurende 6 tot 8 weken. Deze behandeling is effectief in 72% tot 93% van de gevallen
Gezien de matige doorbloeding van het proximale deel van het vijfde middenvoetsbeentje en de hoge inwerkende krachten kan de botheling moeizaam verlopen.
Zelfs na een verlengde periode in het gips is het mogelijk dat een chirurgische ingreep noodzakelijk is. Voor atleten en professionele sportlui wordt gezien het veel snellere herstel en de gunstige prognose veel sneller geopteerd voor de invasieve optie.

Tijdens deze ingreep wordt een holle titanium of roestvrijstalen schroef intramedullair in het bot geplaatst onder algemene narcose.

De 'echte' jonesfractuur moet onderscheiden worden van de twee andere vaak voorkomende fracturen van het os metatarsii V.
Enerzijds een avulsiefractuur veroorzaakt door de musculus peronaeus brevis, nog dichter bij het proximale uiteinde van het bot gelegen. Deze fractuur geneest echter veel gemakkelijker, ook zonder immobilisatie.
Anderzijds een diafysale stressfractuur. Deze fractuur is in tegenstelling tot de jonesfractuur eerder chronisch van aard en vereist vaak een fixatie of een autogene bottransplantatie.
Breuken halverwege of distaal van het vijfde middenvoetsbeentje komen veel minder vaak voor.


</doc>
<doc id="1292833" url="https://nl.wikipedia.org/wiki?curid=1292833" title="Effusie (geneeskunde)">
Effusie (geneeskunde)

Effusie is het doorlekken van (lichaams)vloeistoffen naar een lichaamsholte of ander weefsel. Effusie kan overal in het lichaam optreden en kan op verschillende wijzen tot uiting komen.

Effusie is over het algemeen een direct dan wel indirect gevolg van een (chronische) ziekte of letsel aan weefsel. Het vocht dat vrijkomt, is vaak ontstekingsvocht of vervuild vocht dat langs lichaamseigen wegen het lichaam dient te verlaten. Er zijn diverse ziekten waarbij enige vorm van effusie kan optreden. Voorbeelden hiervan zijn:

Ook bestaat er een mogelijke relatie tussen pleurale effusie en peritoneale dialyse (buikspoeling).

Het borstvlies, oftewel de pleura, is een vlies dat de borstholte afschermt. In normale omstandigheden is hier spraken van een dun laagje vocht dat de vliezen "smeert". Pleurale effusie is een abnormale toename van de hoeveelheid vocht in de borstholte.

Transsudatieve effusie is een vorm die over het algemeen wordt veroorzaakt door ziekte of een (chronische) aandoening. De ziekte veroorzaakt een abnormale hoeveelheid vochtuitscheiding in de pleuraholte welke door het lichaam (bloedvaten in de borst) niet afdoende kan worden afgevoerd. 

Exsudatieve effusie is de abnormale ophoping van (ontstekings)vocht in de pleuraholte. Het vuil in het vocht zorgt ervoor dat het vocht het vlies niet kan passeren en zorgt voor een vochtophoping.

Enkele symptomen die optreden bij bovengenoemde vormen van pleurale effusie zijn:

Otitis of middenoorontsteking kan gepaard gaan met de vorming van een lijmachtige vloeistof achter het (intacte) trommelvlies. We spreken dan van "otitis met effusie". Er hoeft geen sprake te zijn van een duidelijk aanwijsbare bacteriële of virale infectie. Het is een veelvoorkomende kinderkwaal en als behandeling worden er over het algemeen buisjes in de oren geplaatst. Onbehandeld kan het leiden tot permanente doofheid door de verlijming van de middenoorbeentjes.

Over het algemeen worden mogelijk bedreigende situaties behandeld met het plaatsen van een drain. Het vocht dat zich heeft opgehoopt (soms wel 2 liter) wordt dan op veilige wijze afgetapt. Voor de patiënt is het resultaat al na enkele uren merkbaar. Op minder vitale plaatsen kan worden volstaan met pijnstillers, maar in extreme gevallen kan operatief ingrijpen noodzakelijk zijn.


</doc>
<doc id="1293514" url="https://nl.wikipedia.org/wiki?curid=1293514" title="Koempelmentaliteit">
Koempelmentaliteit

Koempelmentaliteit is een Limburgs begrip. Het betreft hard werken voor weinig resultaat en niet te beroerd zijn om anderen te helpen, ondanks de slechte situatie waar men zelf in zit. De term stamt uit de tijd van de mijnen in Zuid-Limburg. De mijnwerkers, "koempels" genoemd, zaten in krappe mijngangen en moesten vaak hun medemijnwerkers te hulp schieten als er gevaar dreigde.

Tegenwoordig wordt bij voetbal ook gebruik van de term gemaakt als men tot de laatste minuut alles geeft en voor elke bal vecht.


</doc>
<doc id="1293661" url="https://nl.wikipedia.org/wiki?curid=1293661" title="Merkelcel">
Merkelcel

Merkelcellen zijn grote, ovale cellen in de huid. Hun functie heeft te maken met het voelen van aanraking. Ze zijn genoemd naar de Duitse anatoom Friedrich Sigmund Merkel de deze cellen in 1872 beschreef. Merkcelcarcinoom is een erg agressieve vorm van huidkanker, die uit Merkelcellen kan ontstaan. 

Merkelcellen komen voor in de huid en sommige delen van de slijmvliezen van alle gewervelde dieren. In de huid van zoogdieren zijn het heldere cellen in basale laag van de opperhuid, 10-15 µm in doorsnede. Merkelcellen zijn afkomstig uit de neurale lijst. Meestal zijn ze te vinden nabij (gevoels)zenuwuiteinden. De precieze functie van Merkelcellen is niet helemaal duidelijk. Ze werden door F. Merkel "tastcellen" genoemd, maar dat is sindsdien steeds opnieuw betwist. 


</doc>
<doc id="1293840" url="https://nl.wikipedia.org/wiki?curid=1293840" title="Hubert Fermina">
Hubert Fermina

Hubert Geronimo Fermina (Willemstad (Curaçao), 9 mei 1948) is een Nederlandse verpleegkundige, bestuurder en voormalig politicus voor Democraten 66 (D66).

Fermina is van Curaçaose komaf. Hij volgde een hbo-opleiding in de verpleegkunde en werkte vervolgens in diverse verpleegkundige functies, onder meer als hoofd van het bedrijfsmaatschappelijk werk in Dordrecht.

Fermina vervulde in de jaren tachtig en negentig voor D66 diverse politieke functies. Zo zat hij in de gemeenteraad van Lelystad en van Dordrecht plus een tijd in de Provinciale Staten van Zuid-Holland. Ook was hij begin jaren negentig wethouder van Dordrecht, met als portefeuille sociale zaken, maatschappelijke dienstverlening en volksgezondheid. In de tweede helft van de jaren negentig zat hij in de Tweede Kamer, waar hij zich bezighield met en deels ook woordvoerder was voor onderwerpen op het terrein van welzijn, geestelijke gezondheidszorg, beroepen in de volksgezondheid, sport en Nederlands-Antilliaanse zaken.

Na zijn Kamerlidmaatschap werd hij in 1999 directeur van het Landelijk Bureau ter bestrijding van Rassendiscriminatie (LBR, tegenwoordig Art.1 geheten). Fermina is ook in tal van andere bestuurlijke functies actief (geweest), met name op het terrein van minderheden en gezondheidszorg.


</doc>
<doc id="1294002" url="https://nl.wikipedia.org/wiki?curid=1294002" title="Louis Vervaeck">
Louis Vervaeck

Louis Vervaeck (Brussel, 1872 - 1943) was de stichter van de Penitentiair Antropologische Dienst, een psycho-sociale onderzoeksdienst verbonden aan het Belgische gevangeniswezen. Louis Vervaeck stond bekend als de 'Belgische Lombroso', naar analogie met de Turijnse arts Cesare Lombroso die de criminele antropologie had ontwikkeld.

Louis Vervaeck werd in 1872 geboren in de Belgische hoofdstad. Aan het Jezuïetencollege Saint-Michel volgde hij de humaniora (Grieks en Latijn). Hoewel de familie Vervaeck praktiserend katholiek was, koos Louis voor de Vrije Universiteit Brussel voor zijn studies in de geneeskunde. Daar excelleerde hij, maar vanwege zijn overtuigd christelijk geloof was een loopbaan aan zijn alma mater uitgesloten.

Uiteindelijk zou Vervaeck vanaf 1902 in het gevangeniswezen terechtkomen als geneesheer-antropoloog. In de gevangenis ondernam hij talrijke experimenten en studies naar misdadigheid. Vervaeck ging er - samen met het gros van de Europese geesteswereld - van uit dat criminaliteit kon afgeleid worden aan de hand van uiterlijke kenmerken, zoals de lichaamslengte en de vorm van de schedel. De criminele antropologen, zoals Vervaeck en zijn geestesgenoten zich noemden, baseerden zich hiervoor op de aanzetten van Cesare Lombroso. Haast allen koppelden ze hun empirische waarnemingen aan het ijveren voor maatschappelijke hervormingen. Zo moest het strafrecht hervormd worden: niet de daad, maar de dader zou centraal staan. Aan de hand van de fysiologische eigenschappen van 'verbeterbare' daders konden artsen dan een aangepast penitentiair regime opstellen, gericht op genezing. Voor de onverbeterlijke 'geboren crimineel' zou er gestreefd worden naar lichte verbetering en tuchtvolle arbeid. Gekoppeld aan de aandacht voor de misdadiger, richtte men zich ook op de bescherming van de maatschappij: zolang de crimineel niet 'genezen' was, zou hij opgesloten blijven. Dit zou de algemene moraliteit van de samenleving ten goede komen. Louis Vervaeck stierf in 1943.

In 1920 zou de ondertussen gerenommeerde antropoloog Vervaeck aangesteld worden als eerste directeur van Belgiës baanbrekende Penitentiair Antropologische Dienst (PAD). De bedoeling van deze praktische laboratoria was om een geïndividualiseerde begeleiding uit te stippelen per gevangene op basis van een door de PAD opgestelde psychosociale inlichtingenfiche. Deze stichting kwam er onder impuls van Vervaecks eerder onderzoek, waarin hij vooral naar voren kwam als een tussenpersoon tussen divergerende stellingen.

Hoewel de criminele antropologie in de loop van de twintigste eeuw internationaal veel prestige verloor, slaagde Vervaeck erin om zijn eigen credibiliteit tot aan de Tweede Wereldoorlog te behouden door zich als verzoener en compromiszoeker op te stellen tussen de oude, biologische theorieën en de nieuwe genetische en psychiatrische ontdekkingen. De PAD bestaat in gewijzigde vorm nog tot op de dag van vandaag.

Na jarenlang te zijn genegeerd, heeft de moderne historiografie - met als speerpunt de afdeling cultuurgeschiedenis van de KU Leuven - de laatste jaren veel aandacht voor de ontwikkeling in het geestesklimaat tussen het midden van de negentiende eeuw en de Tweede Wereldoorlog. Enkele doctoraten zijn momenteel in voorbereiding aan de KU Leuven.


</doc>
<doc id="1294017" url="https://nl.wikipedia.org/wiki?curid=1294017" title="Merkelcelcarcinoom">
Merkelcelcarcinoom

Merkelcelcarcinoom of merkelcelkanker is een zeldzame, zeer agressieve vorm van huidkanker. Het komt vooral voor in de hoofd-halsregio. Het is een vaste, niet-pijnlijke bult, huidkleurig, rood of blauw, maar de diagnose is niet op het oog te stellen. De grootte kan variëren van 5 mm tot 5 cm, maar de kanker groeit snel. Ongeveer de helft van gevallen ontstaat op zonbeschenen huid, 1/3 op de benen en armen, en soms op de romp. Merkelcelcarcinoom zaait snel uit, vooral naar de lymfeklieren, maar ook naar lever, longen, bot of hersenen.

Blootstelling aan ultraviolet licht (zonlicht) draagt bij aan het ontstaan van merkelcelcarcinoom. Recent (2008) is een nieuw virus ontdekt dat mogelijk aan het ontstaan van merkelcelcarcinoom zou bijdragen. Het virus werd Merkelcelpolyomavirus genoemd. Het werd echter ook wel in gezonde huid aangetroffen. De exacte relatie is dus nog niet duidelijk.

Deze kanker komt vooral voor - maar niet uitsluitend - bij blanke patiënten tussen 60 en 80 jaar. Even vaak bij mannen als bij vrouwen. Het komt ongeveer 50x minder vaak voor dan melanoom
Stoornissen van het afweersysteem vergroten het risico op merkelcelcarcinoom aanzienlijk.
Zo komt het veel vaker voor bij patiënten met HIV

Het is belangrijk de behandeling zo snel mogelijk uit te voeren, om het risico op uitzaaien te verminderen.

Chirurgische excisie is het fundament van de behandeling. De kanker wordt met ruime marge van gezond weefsel uitgesneden. Vaak worden ook regionale lymfeklieren weggenomen, omdat deze vaak uitgezaaide cellen bevatten. Soms gebeurt dit via een schildwachtklierprocedure.

Aanvullende bestraling is effectief gebleken om recidief te voorkomen en de vijfjaarsoverleving te verbeteren. Als er geen uitzaaiingen gevonden worden is de prognose goed. Als er wel uitzaaiingen zijn kan aanvullende chemotherapie nuttig zijn.


</doc>
<doc id="1294157" url="https://nl.wikipedia.org/wiki?curid=1294157" title="Musculus stylohyoideus">
Musculus stylohyoideus

De musculus stylohyoideus is een skeletspier van het hoofd. De origo bevindt zich aan het stiftvormig uiteinde (processus styloideus) van het slaapbeen. De insertie is de zijkant van het os hyoideum (tongbeen). De functie is positionering van het tongbeen en heffing van het tongbeen tijdens slikken.


</doc>
<doc id="1294480" url="https://nl.wikipedia.org/wiki?curid=1294480" title="Holenbroeder">
Holenbroeder

Holenbroeders zijn meestal vogels die in holen broeden. Hieronder vallen de spechten (die zelf hun holen uithakken) en vogels die een reeds aanwezig hol gebruiken zoals uilen, kauwen, boomklevers, spreeuwen, holenduiven, veel soorten mezen en de halsbandparkiet.

Ook buiten bosgebieden zijn vogelsoorten die holenbroeders worden genoemd omdat ze in (konijnen-)holen in de grond nestelen zoals de bergeend en de tapuit.


</doc>
<doc id="1295084" url="https://nl.wikipedia.org/wiki?curid=1295084" title="Proteus-syndroom">
Proteus-syndroom

Het proteussyndroom ofwel syndroom van Proteus, is een (zeer) zeldzame genetische aandoening, waarbij de patiënt lijdt aan overmatige of asymmetrische groei of misvormingen van verschillende typen weefsels, die blijft verergeren. Het syndroom kenmerkt zich doordat het zich moeilijk laat diagnosticeren, omdat de variatie aan verschijnselen in principe bij ieder mens die het heeft verschilt. Een van de (waarschijnlijk) bekendste en zwaarste lijders aan het syndroom van Proteus in de geschiedenis was Joseph Merrick.

De aandoening werd in 1983 door de Duitse pediater "Hans-Rudolph Wiedemann" vernoemd naar de Griekse god Proteus. Deze kon verschillende gedaanten aannemen. De precieze oorzaak van het syndroom is (nog) niet bekend, maar vermoed wordt dat mutaties van een of meer genen ten grondslag liggen aan de totale groep verschijnselen bij een patiënt. Waarschijnlijk kan dit enkel gebeuren bij personen bij wie een erfelijke aanleg al generaties latent − dus zonder dat het zich uit − in de familie aanwezig is. Het syndroom openbaart zich vermoedelijk pas in het geval van bijkomende genmutaties.

Genezing is niet mogelijk, alleen fysiotherapie kan de symptomen gedeeltelijk beheersbaar houden. De levensverwachting van patiënten met de aandoening, verschilt vanwege het steeds andere verloop per geval. De grootste bedreiging voor de levensverwachting is wanneer de misvormingen en tumoren dicht bij belangrijke organen voorkomen.

Er zijn naar schatting een paar honderd mensen in West-Europa en de Verenigde Staten die lijden aan het proteussyndroom. 

Bij een patiënt met het proteussyndroom is een willekeurige combinatie van verschillende van de volgende verschijnselen mogelijk (niet allemaal tegelijk):

Overmatige of asymmetrische groei van delen van het lichaam, zoals de

Deze 'scheefgroei' kan vervolgens leiden tot:


Proteuspatiënten hebben doorgaans opvallende afwijkingen aan hun gezicht, zoals een laag ingeplante neus, wijde neusgaten, een mond die in rust openhangt en een lang gezicht.



</doc>
<doc id="1295184" url="https://nl.wikipedia.org/wiki?curid=1295184" title="Mydriase">
Mydriase

Mydriase is de medische term voor verwijde pupil. Er zijn veel mogelijke oorzaken voor mydriase; ziekten, traumata en geneesmiddelen kunnen een verwijde pupil veroorzaken. Mydriase is het tegenovergestelde van miose.


</doc>
<doc id="1295356" url="https://nl.wikipedia.org/wiki?curid=1295356" title="Valvuloplastiek">
Valvuloplastiek

Valvuloplastiek ook wel "ballon-valvuloplastiek" is een chirurgische ingreep waarbij de functie van de (hart)kleppen kan worden hersteld. Bij vernauwing van de (hart)klepopening (stenose) wordt, met behulp van een katheter, een ballonnetje langs femorale (liesslagader) weg ingebracht dat de vernauwing oprekt en de klepfunctie herstelt.

Tijdens deze ingreep is de patiënt onder volledige narcose, en wordt (meestal) via de linkerlies een opening gemaakt die de liesslagader blootlegt. Vervolgens wordt vanuit de lies een katheter in ingebracht met aan het einde een klein ballonnetje. De katheter wordt doorgeschoven tot de defecte (hart)klep wordt bereikt. Hier aangekomen wordt het ballonnetje opgeblazen om zodoende de stenose (vernauwing) aan de hartklep op te lossen. Mocht dit onvoldoende effectief blijken, dan kan de arts direct overgaan tot het inbrengen van een stent en/of een kunst(hart)klep.

Bekende aandoeningen die in aanmerking kunnen komen voor (ballon-)valvuloplastiek:


</doc>
<doc id="1296018" url="https://nl.wikipedia.org/wiki?curid=1296018" title="Gastric bypass">
Gastric bypass

Een gastric bypass of maagomleiding is een operatie waarbij de maag wordt verkleind en het spijsverteringskanaal wordt omgelegd. Letterlijk betekent de term "omzeilen van de maag". Met deze ingreep kunnen ernstige vormen van overgewicht behandeld worden, vooral de zogeheten morbide obesitas. De ingreep is ingewikkeld en ingrijpend, maar kan vaak laparoscopisch worden uitgevoerd. De maag wordt verkleind, soms tot slechts 10% van zijn oorspronkelijke omvang, en verderop op de dunne darm aangesloten.

Deze ingreep gaat verder dan een maagverkleining, waarbij slechts de maag wordt verkleind en er eventueel een maagband wordt geplaatst.

Overgewicht kan met allerlei bijkomende kwalen en ziektes gepaard gaan. Deze kunnen zo bedreigend zijn voor de levensverwachting van een patiënt dat het gerechtvaardigd is een gastric bypass uit te voeren. Voorbeelden van ziektes die door overgewicht veroorzaakt of verergerd kunnen worden:

Patiënten die aan een of meer van de volgende criteria voldoen komen in principe niet in aanmerking voor de procedure.

Er zijn meerdere manieren waarop deze chirurgische ingreep kan worden uitgevoerd. Maar in essentie bestaat elke procedure uit het volgende:

Dit is de meest voorkomende vorm van een gastric bypass, deze methode heeft verreweg de minste complicaties en het minste verlies aan noodzakelijke opname van voedingsstoffen. Ongeveer 45 cm onder de maag wordt de dunne darm losgemaakt, en wordt vastgemaakt boven op de plaats waar hij net is losgemaakt. Vervolgens wordt de nieuwe maag door middel van een Roux-deel vastgemaakt in een Y-connectie op de dunne darm. In de proximale procedure wordt het bovenste deel van de dunne darm gebruikt (80–150 cm) om de bypass vast te maken. Dit voorkomt een tekort aan opname van essentiële voedingsstoffen. De patiënt heeft nu sneller een voldaan gevoel bij een maaltijd en zal een zekere mate van onverschilligheid jegens voedsel ontwikkelen.

De dunne darm is 6 tot 10 meter in lengte, dus als de Y-connectie op een lager gelegen moment aan de dunne darm wordt vastgemaakt (distaal), is de hoeveelheid overgebleven darmen om voedingsstoffen op te nemen evenredig afgenomen. Om op kortere termijn grotere resultaten te kunnen boeken wordt soms de connectie in het onderste deel van de dunne darm gemaakt (100–150 cm voor het begin dan de dikke darm). Nadeel is dat onopgeloste vetten in het voedsel die niet opgenomen worden in de dikke darm door bacteriën een naar riekend en luidruchtig gas produceren. Deze methode wordt minder vaak toegepast, daar de nadelen niet opwegen tegen een slechts geringe toename in het gewichtsverlies.

Bij de eerste toegepaste gastric bypass in 1967 werd gebruikgemaakt van een lus van dunne darm in plaats van de Y-connectie. Hoewel simpeler om te maken heeft dit als nadeel dat gal en enzymen van de alvleesklier vanuit de dunne darm op deze manier de slokdarm in komen. Dit kon al dan niet ernstige ontstekingen en/of zweren veroorzaken in de maag en slokdarm. Deze methode wordt sinds 1970 niet meer actief toegepast, daar het risico te hoog was ten opzichte van het resultaat.

Een gastric bypass verandert het spijsverteringssysteem en hiermee ook de manier waarop mensen op voedsel reageren. Het kan voorkomen dat een patiënt last krijgt van een fenomeen genaamd "dumping", wat veroorzaakt wordt door de inname van suikers, echter ook andere koolhydraten kunnen dit effect bewerkstelligen. Het verteren van suikers in het lichaam gaat normaal gesproken samen met een toename van het vochtpercentage in de bloedsomloop, echter bij een maag-darm patiënt kan dit een shockachtige toestand teweegbrengen. De situatie waarin de patiënt verkeert lijkt op een hyper-insulinereactie.
Naast koolhydraten, is een hoge zoutinname soms ook de oorzaak van een dumpingsyndroom.

Een aantal symptomen van dumping zijn:

Een dumping kan worden voorkomen door:

Over het algemeen went de restmaag/darm aan het voedsel en is het dumpingprobleem een jaar na de operatie minder.

Iemand die een gastric bypass heeft ondergaan kan nog steeds prima zwanger worden. De gynaecoloog dient echter in het begin van de zwangerschap expliciet op de hoogte te worden gebracht. Het kan zijn, dat een aangepast dieet noodzakelijk is; hiervoor kan een diëtist worden ingeschakeld.

Net als elke andere (chirurgische) ingreep heeft ook een gastric bypass complicaties die voor, tijdens of na de ingreep kunnen optreden. Het sterftecijfer ligt op ongeveer 1 op de 350 operaties, wat niet afwijkt van het gemiddelde met betrekking tot andere operaties aan patiënten met obesitas. Een aantal bekende complicaties zijn hieronder verduidelijkt.

Besmetting of infectie van de operatiewond. Bij deze operatie bestaat een kans van 2% op een lichte en 3% op een zware wondbesmetting.

Het is mogelijk dat inwendig een van de verbindingen kan gaan lekken, statistisch is er een kans van minder dan 2%. Lekkages komen over het algemeen het meeste voor rond de maag; veelal door het te veel consumeren.

Een wond of litteken is een zwakke plek in de huid; hierdoor bestaat er een kans, zeker gezien het (morbide) obese personen betreft dat de huid op de plaats van het litteken kan gaan scheuren. Kans hierop is ongeveer 5%.

De kans op het ontwikkelen van galstenen ligt aanzienlijk hoger, 5-50%. Deze complicatie is te wijten aan de snelle manier van afvallen. Sommige chirurgen verwijderen de galblaas preventief bij elke gastric bypassoperatie.

Indien een patiënt een gastric bypass heeft ondergaan dan zijn er een aantal algemene tips en adviezen die worden meegegeven naast de patiënt specifieke adviezen.

Na de ingreep is de maag aanzienlijk verkleind, inhoud meestal niet groter dan 1 of 2 eetlepels. na een half jaar tot een jaar kan dit de inhoud van ongeveer een koffiekopje bedragen, hierna is de groei gestabiliseerd. Dit betekent dat iemand met een gastric bypass relatief weinig voedsel tot zich kan nemen. Het belangrijkste is het "vol is vol" gevoel niet meer te negeren, en het liefst al hiervoor te stoppen. Eet men te veel dan kan men hier misselijk van worden met de hierbij komende ongemakken van dien.

Indien de maaltijd langzaam wordt geconsumeerd, zal men meer voldoening hebben van de maaltijd, en kan men eerder voelen wanneer de maag gevuld is. Dit voorkomt dat de maag wordt opgerekt en men wederom meer kan consumeren dan gewenst.

Daar er minder geconsumeerd kan worden is het belangrijk een evenwichtig voedingspatroon te hanteren, aangezien de patiënt toch alle vitaminen en mineralen dient binnen te krijgen. Het consulteren van een diëtist(e) is daarom aan te bevelen.

Regelmaat is een belangrijke factor, dus een ontbijt, middagmaaltijd en een diner in afgepaste maat en uitsluitend vast voedsel. Daarnaast zijn gezonde tussendoortjes als een bakje yoghurt, wat fruit, cracker ook toegestaan in de loop van de ochtend en middag. Voldoende vochtinname is ook erg belangrijk, maar wel in kleine hoeveelheden. Drinken bevordert namelijk het wegspoelen van eten naar de dunne darm. Wanneer eten niet voldoende wordt weggespoeld naar de dunne darm kunnen er klachten ontstaan. Het gebruik van zoveel mogelijk gezonde producten, koffie, thee, (karne)melk, (bron)water zonder koolzuur, etc. wordt aanbevolen. Koolzuurhoudende en kunstmatig gezoete producten dienen zoveel mogelijk te worden gemeden.

De opname van de belangrijke vitamine B12 kan verstoord zijn. De opname van deze vitamine geschiedt met behulp van Intrinsieke factor die in de maagwand wordt gemaakt. De vitamine B12 wordt vervolgens opgenomen in het laatste stuk van de dunne darm.


</doc>
<doc id="1296784" url="https://nl.wikipedia.org/wiki?curid=1296784" title="Advanced glycation end product">
Advanced glycation end product

De term Advanced Glycation End Products (AGEs) zou vertaald kunnen worden met "voortgeschreden-versuikeringseindproducten". Het is een verzamelnaam voor eiwitten die onherstelbaar beschadigd zijn, doordat er suikergroepen (zoals glucose) aan verankerd zijn en het eiwit is gedegenereerd. AGEs ontstaan onder invloed van onder andere hoge bloedsuikerspiegels. De hoeveelheid AGEs in een lichaam zou een maat kunnen zijn voor de schade die een patiënt door zijn stofwisseling heeft opgelopen. Daarmee is het een maat voor het risico op cardiovasculaire aandoeningen als hartaanval of beroerte.

Eiwitten kunnen makkelijk en omkeerbaar binden aan suikergroepen. De eerste stap wordt Schiffse base genoemd. Deze kunnen verder omgezet wordt in amadori-producten. Deze omzetting is nog reversibel. Geglyceerd hemoglobine (HbA) is een voorbeeld van een amadori-product, en een bekende maat voor het suikergehalte over de afgelopen 6 weken.
Amadori-producten kunnen op termijn (door oxidering en uitdroging) niet-omkeerbaar degenereren. Er zijn vele eiwitten die lang in het lichaam aanwezig blijven en zo AGEs kunnen vormen: collageen, albumine, LDL, glucose-6-fosfaat, glyceraldehyde-3-fosfaat. Elk daarvan kan verschillende AGEs vormen. Slechts een klein deel van de mogelijke AGEs is bekend. Het is niet bekend of verschillende AGEs vergelijkbaar effect hebben.

De hoeveelheid aanwezige AGEs is sterk gerelateerd aan de gemiddelde glucosespiegel over de afgelopen tijd. AGEs worden verhoogd door

AGEs zijn mogelijk een maat voor het risico dat iemand loopt, maar AGEs zouden ook zelf aan het risico kunnen bijdragen. Daarvoor zijn 2 mechanismen mogelijk:

AGEs zijn voorgesteld als mogelijke oorzaak voor de ontwikkeling van microvasculaire complicaties bij hyperglycemische aandoeningen als diabetes mellitus. Door binding op een RAGE (receptor for advanced glycation endproducts) worden er reactieve metabolieten (reactive oxygen species, ROS) aangemaakt, die verder de aanmaak van AGEs bevorderen. Deze cyclus zet zichzelf voort en is bevorderlijk voor de aanmaak van chemokines en celadhesie van inflammatoire cellen die een ontstekingsreactie bevorderen. Deze inflammatoire cellen maken op hun beurt andere producten aan die een inflammatie kunnen mediëren, zoals een high mobility group box 1 (HMGB1) eiwit en een S100 calciumbindend eiwit. Deze inflammatoire eiwitten veroorzaken ten slotte een verandering in status van circulerende macrofagen van een zogenaamde M2-status (bevorderlijk voor weefselherstel) naar een M1-status (bevorderlijk voor weefseldestructie). Door weefseldestructie kunnen complicaties als retinopathieën en neuropathieën optreden bij patiënten met diabetes mellitus.


</doc>
<doc id="1296933" url="https://nl.wikipedia.org/wiki?curid=1296933" title="Beckman Coulter">
Beckman Coulter

Beckman Coulter is een Amerikaans bedrijf dat instrumenten maakt voor gebruik in biomedische laboratoria. Het bedrijf werd als National Technical Laboratories opgericht in 1935 door Caltech-professor Arnold O. Beckman voor de commercialisering van een pH-meter die hij had uitgevonden, en groeide uiteindelijk uit tot een bedrijf met meer dan 10.000 werknemers en een jaarlijkse omzet van ruim 2,5 miljard dollar (2006). De hoofdzetel is gevestigd in Fullerton in Californië.

In de jaren veertig wijzigde Beckman de naam van het bedrijf naar Arnold O. Beckman, Inc. voor de verkoop van zuurstof-analysetoestellen, de Helipot potentiometer en spectrometers. In de jaren vijftig werd de naam Beckman Instruments, Inc..

In 1955 werd het innovatieve Shockley Semiconductor Laboratory opgericht als een afdeling van Beckman Instruments. Het was gericht op het gaan commercialiseren van de transistorhalfgeleidertechnologie, uitgevonden door Caltech-alumnus William Shockley. Omdat Shockleys oude moeder in het Californische Palo Alto woonde, werd het laboratorium gevestigd in het nabijgelegen Mountain View; het begin van "Silicon Valley".

In 1982 werd het bedrijf een dochteronderneming van SmithKline. De nieuwe naam werd SmithKline Beckman, en Arnold Beckman werd vicevoorzitter. In 1989 werd men echter weer zelfstandig, toen SmithKline fusioneerde met de Beechman Group om SmithKline Beecham te vormen (later een deel van GlaxoSmithKline).

De volgende decennia volgenden diverse acquisities. In 1995 nam men Hybritech, Inc. over van Eli Lilly & Co. Wat later volgde een overname van een productlijn van het Franse Sanofi. In 1997 werd Coulter Corporation uit Miami overgenomen, waarop in 1998 de naam uiteindelijk Beckman Coulter, Inc. werd. Later volgden nog overnames van Diagnostic Systems Laboratory (DSL) in 2005 en van Lumigen en Agencourt Bioscience.



</doc>
<doc id="1297773" url="https://nl.wikipedia.org/wiki?curid=1297773" title="Herpetofobie">
Herpetofobie

Herpetofobie (Oudgrieks: ἑρπετόν "herpetón", kruipend dier en φόβος "phóbos", angst) is een specifieke fobie, de angst voor reptielen, amfibieën en andere vergelijkbare dieren, meer in het algemeen: sluipende, kruipende dingen. Een bijzonder geval ervan vormt ophidiofobie, vrees voor slangen, wat soms ook met de algemenere term herpetofobie wordt aangeduid. De vrees voor reptielen in het algemeen en voor slangen in het bijzonder lijkt fundamenteel en overgeërfd uit de tijd toen slangen en andere reptielen een wezenlijke bedreiging voor het bestaan van mensen vormden.


</doc>
<doc id="1298408" url="https://nl.wikipedia.org/wiki?curid=1298408" title="Ammoniumdichromaat">
Ammoniumdichromaat

Ammoniumdichromaat (NH)CrO is het ammoniumzout van dichroomzuur (HCrO). Het is een oranje tot rood kristallijn poeder, dat goed oplosbaar is in water. Het is een zeer giftige, oxiderende, milieugevaarlijke en mogelijk explosieve stof.

Ammoniumdichromaat ontbindt bij verhitting op 180°C, waarbij chroom(III)oxide, stikstofgas en waterdamp gevormd worden:

Deze reactie is exotherm en de vrijgekomen warmte zorgt dat de reactie zichzelf kan onderhouden bij een temperatuur boven 225°C.

De ontbinding is een populaire demonstratieproef in studentenlaboratoria. Wanneer men een hoopje ammoniumdichromaat verhit met de vlam van een bunsenbrander, ontstaat een reactie die op een vulkaanuitbarsting lijkt: het chroom(III)oxide (CrO) vormt een groene kegel en de ontsnappende gassen (stikstof en waterdamp) blazen stofdeeltjes de lucht in.

Bij het uitvoeren van deze proef dient men wel een aantal veiligheidsvoorschriften te volgen, daar ammoniumdichromaat een giftige, kankerverwekkende stof is.

Ammoniumdichromaat is een sterk oxiderende stof, die reageert met brandbare en reducerende stoffen (bijvoorbeeld zwavel of fosfor); de reactie kan hevig of explosief zijn. De stof reageert heftig met organische oplosmiddelen. De oplossing in water is een zwak zuur. De ontleding ten gevolge van verhitting kan explosief zijn.

Het is een corrosieve stof, die de ogen, de huid en de ademhalingswegen aantast. De stof kan opgenomen worden door de huid. De stof kan effecten hebben op de nieren en de lever.

Langdurige of herhaalde blootstelling kan de huid gevoelig maken. Het kan leiden tot astma en schade aan de ademhalingswegen of de nieren.

Ammoniumdichromaat is een kankerverwekkende stof voor de mens. De stof wordt ook gerekend tot de mutagene stoffen en tot de stoffen die voor de voortplanting giftig zijn.

Ammoniumdichromaat is zeer toxisch voor waterorganismen. Het kan op lange termijn effecten veroorzaken in waterig milieu.

Ammoniumdichromaat wordt onder andere gebruikt in pyrotechnisch materiaal; in (analoge) fotografie, bepaalde drukprocédés en de productie van lcd-schermen (ammoniumdichromaat maakt een oplossing van gelatine of andere colloïden lichtgevoelig). Het wordt gebruikt in de synthese van andere stoffen zoals chroom(III)oxide (een groen pigment).



</doc>
<doc id="1298496" url="https://nl.wikipedia.org/wiki?curid=1298496" title="Kobalt(II)oxide">
Kobalt(II)oxide

Kobalt(II)oxide (CoO) is een oxide van kobalt. De stof komt voor als een zwart poeder, dat onoplosbaar is in water. Andere vormen, zoals een olijfgroen tot rood-grijs poeder komen ook voor, maar in mindere mate.

Kobalt(II)oxide kan bereid worden door thermolyse van kobalt(II,III)oxide bij 950°C:

In het laboratorium kan het bereid worden door elektrolyse van een waterige oplossing van kobalt(II)chloride:

Kobalt(II)oxide wordt regelmatig toegepast in de glasindustrie bij het kleuren van glas en keramiek. De kleur is diepblauw (kobaltblauw).


</doc>
<doc id="1298971" url="https://nl.wikipedia.org/wiki?curid=1298971" title="Maagband">
Maagband

Een maagband is een middel dat wordt toegepast bij (ernstig) overgewicht en eetstoornissen. De band wordt om de bovenkant van de maag aangebracht, om eerder een vol gevoel te krijgen. Daardoor wordt het makkelijker om minder te gaan eten.

Het plaatsen van de maagband is een laparoscopische, minimaal invasieve, operatie. De maagband wordt om de bovenkant van de maag geplaatst, en creëert hier een mini-maag boven de bestaande maag met een inhoud van ongeveer 1 à 2 eetlepels, gelijk aan een gastric bypass echter zonder de fysieke scheiding. Alternatief kan er ook een maagverkleining worden uitgevoerd doch verkiest men over het algemeen de maagband.

De huidige generatie maagbanden is zonder chirurgisch ingrijpen desgewenst aan te passen. Zo kan de band door middel van een onderhuids aangebrachte injectiepoort worden vergroot, dan wel verkleind.

Over het algemeen wordt een maagband pas geplaatst als laatste optie. De maag zelf is tenslotte niet verantwoordelijk voor de (morbide) obesitas. Een voordeel is wel dat het plaatsen van een maagband zelden permanent is en dus zonder schade weer kan worden verwijderd. Een aantal redenen waarom de maagband als optie in overweging genomen zouden kunnen zijn (boven op de (morbide) obesitas):

Een maagband zal in principe niet worden geplaatst indien de patiënt voldoet aan één of meer van de volgende voorwaarden:

Zwangerschap is mogelijk, ook al heeft men een maagband; echter bij het bezoeken van de gynaecoloog dient expliciet te worden vermeld dat de patiënt een maagband heeft. Een mogelijke aanpassing in het dieet dan wel aan de maagband zelf (vullen of verslappen) behoren tot de mogelijkheden.

Zoals bij elke operatie, bestaan er natuurlijk risico's en mogelijk verhoogde kansen op (ernstige) aandoeningen. Voor informatie over de risico's —bij deze ingreep— zijn, op het moment van schrijven, geen cijfers beschikbaar in openbare bronnen, raadpleeg hiervoor uw arts of chirurg. Een permanent verhoogd risico bij laparoscopische ingrepen, met inbegrip van het plaatsen van een maagband, is er op de volgende aandoeningen:


</doc>
<doc id="1299243" url="https://nl.wikipedia.org/wiki?curid=1299243" title="Jacob de Bondt">
Jacob de Bondt

Jacob de Bondt (alias "Jacobus Bontius") (Leiden, 1592 — Jakarta, 30 november 1631) was een Nederlandse arts en
natuuronderzoeker.

Jacob de Bondt is een zoon van de Nederlandse arts Gerard de Bondt (1536-1599). Hij studeerde in Leiden en behaalde in 1614 de titel van Doctorandus in de Medicijnen.

In het jaar 1627 ging hij als gezant van de Vereenigde Oostindische Compagnie naar Jakarta (voorheen Batavia).

Zijn in 1642 postuum verschenen boek "De medicina Indorum" is het eerste gezaghebbende werk over tropische ziekten. Het omvat de eerste moderne beschrijvingen van cholera, shigella, framboesia en beriberi.

Hij geldt, samen met Willem Piso,
als een van de grondleggers van de tropengeneeskunde.




</doc>
<doc id="1299620" url="https://nl.wikipedia.org/wiki?curid=1299620" title="Elektroporatie">
Elektroporatie

Elektroporatie is een techniek waarmee stoffen in een cel getransporteerd kunnen worden. Tijdens elektroporatie wordt een korte voltagepuls (in de orde van tientallen milliseconden) toegediend aan een celsuspensie of aan een enkele cel. Hierdoor laadt de celmembraan op als een condensator, totdat de doorslagspanning bereikt wordt. Het celmembraan verandert dan zodanig van structuur, dat er hydrofiele poriën ontstaan. Wanneer de voltagepuls niet te hoog en te lang is, is de vorming van deze poriën omkeerbaar: na enkele seconden of minuten gaat het celmembraan weer dicht. In tussentijd kunnen stoffen in en uit de cel migreren, zowel door diffusie als door elektrokinetisch transport (elektroforese en elektro-osmotische stroming).

Zeer hoge voltages kunnen gebruikt worden om het celmembraan zodanig af te breken, dat de cel lyseert: elektrolyse.



</doc>
<doc id="1300395" url="https://nl.wikipedia.org/wiki?curid=1300395" title="Tinctuur (oplossing)">
Tinctuur (oplossing)

Een tinctuur is een alcoholische oplossing. Meestal wordt dan een oplossing van kruiden of harsen in ethanol bedoeld.
Tincturen worden met name in de fytotherapie gebruikt, maar ook wel voor het bereiden van parfum.

Een tinctuur bevat alleen stoffen uit de kruiden en harsen welke in alcohol oplossen.

Voorbeelden van tincturen zijn:


</doc>
<doc id="1300494" url="https://nl.wikipedia.org/wiki?curid=1300494" title="David Shaffer (psychiater)">
David Shaffer (psychiater)

David Shaffer is het hoofd van de afdeling van de Kinderpsychiatrie van het Columbia-Presbyterian College of Physicians and Surgeons en kinderpsychiater aan het New York State Psychiatric Institute van het New York Hospital-Cornell Medical Center in New York City.

Shaffer heeft onderzoek gedaan naar zelfmoord bij kinderen en jongeren. Tevens deed hij onderzoek naar schizofrenie en depressie. Hij is ook de auteur/bedenker van TeenScreen.


</doc>
<doc id="1300862" url="https://nl.wikipedia.org/wiki?curid=1300862" title="Somatisch zenuwstelsel">
Somatisch zenuwstelsel

Het somatisch zenuwstelsel controleert de interacties met de buitenwereld. De sensorische neuronen brengen boodschappen aan vanuit de waarnemingsorganen (ogen, oren, neus, huid, enz.); de motorische neuronen activeren de skeletspieren (de spieren die met pezen aan de botten vastzitten): bijvoorbeeld de halsspier om je hoofd te draaien. Mensen kunnen bewust controle uitoefenen over dit zenuwstelsel (vandaar ook de naam willekeurig zenuwstelsel).


</doc>
<doc id="1300873" url="https://nl.wikipedia.org/wiki?curid=1300873" title="Multisysteemtherapie">
Multisysteemtherapie

Multisysteemtherapie ("MST") is een programma, om jeugdcriminaliteit tegen te gaan. Multisysteemtherapie moet criminele jongeren op het goede spoor krijgen zonder dat ze naar een inrichting gaan. Dit is een behandeling voor jonge delinquenten die gegeven wordt in de natuurlijke omgeving van de delinquent (familie, vriendengroep). Kenmerkend is dat zij zich richt op de natuurlijke omgeving van de delinquent en op meerdere problematische aspecten van de delinquente jongere, aldus het Ministerie van Justitie.


</doc>
<doc id="1301407" url="https://nl.wikipedia.org/wiki?curid=1301407" title="Gastrinoom">
Gastrinoom

Een gastrinoom is een tumor in de alvleesklier die een overmatige hoeveelheid gastrine aanmaakt. Gastrine is een hormoon dat de maag aanzet tot de aanmaak van zuur en enzymen en daardoor ulcera peptica veroorzaakt.

Bij de meeste patiënten met deze aandoening komen verscheidene tumoren in en rond de alvleesklier voor. Ongeveer de helft van de tumoren is kwaadaardig.

Soms is een gastrinoom onderdeel van een erfelijke stoornis, Meervoudige Endocriene Neoplasie (MEN) genaamd, waarbij tumoren uit de cellen van verscheidene endocriene klieren ontstaan, waaronder de insulineproducerende cellen van de alvleesklier.


</doc>
<doc id="1301630" url="https://nl.wikipedia.org/wiki?curid=1301630" title="3-propylideenftalide">
3-propylideenftalide

3-propylideenftalide of celeriax is een geur- en smaakstof die in kleine concentraties aan sommige cosmetische en voedingsproducten wordt toegevoegd. Het is een kleurloze tot bleekgele, heldere vloeistof. De stof komt voor in snijselderij, vanwaar de naam "celeriax" is afgeleid, en in lavas. Ze kan ook synthetisch bereid worden.

Celeriax ruikt naar selder, fenegriek en esdoorn. De smaak wordt omschreven als "groen, snijselderij, lavas, zoet met plantaardige en kruidennuances".

Er zijn twee stereoisomeren van de stof, met respectievelijk de IUPAC-naam (3"E")-3-propylideen-2-benzofuran-1-on en (3"Z")-3-propylideen-2-benzofuran-1-on.

3-propylideenftalide wordt toegevoegd aan onder andere bakgoed, kauwgom, toiletblokjes, niet-alcoholische dranken en snoepgoed.

3-propylideenftalide kan bij hoge concentraties (4% of meer) de huid gevoelig maken. De maximale concentratie in voedingsproducten en andere producten die in contact komen met de huid is daarom vastgesteld op 0,01 %. Voor producten die niet meteen met de huid in aanraking kunnen komen, zoals toiletblokjes, is dat 0,1%.



</doc>
<doc id="1301663" url="https://nl.wikipedia.org/wiki?curid=1301663" title="Toegepaste psychologie">
Toegepaste psychologie

De opleiding toegepaste psychologie is een bachelor opleiding aan een hogeschool. Deze is vierjarig in Nederland, driejarig in Vlaanderen. Een bachelor in de toegepaste psychologie heeft een opleiding psychologie gevolgd, waarbij de nadruk op het concrete, direct inzetbare en praktische aspect van de wetenschappelijke discipline ligt.

Een afgestudeerde bachelor in de toegepaste psychologie is praktijkgericht opgeleid, dus met nadruk op het toepassen: begeleiden, coachen, trainen en adviseren. Dit is het belangrijkste verschil met de master-opleiding psychologie in het universitair onderwijs, waar meer nadruk gelegd wordt op verankering in wetenschappelijk onderzoek.

Door het afnemen van psychologische tests, door observatie en door een brede kennis van psychologische fenomenen en gedrag in het algemeen, kunnen bachelors in de toegepaste psychologie ook een diagnose stellen omtrent een persoon of sociale situaties, maar zij mogen geen officiële diagnose afgeven. Dit heeft te maken met de wet op de Beroepen in de individuele gezondheidszorg(BIG). Een behandelaar moet BIG-geregistreerd zijn om af te kunnen rekenen met zorgverzekeraars. In de praktijk zal een toegepast psycholoog een deel van de behandeling/diagnostiek op zich nemen en zal de GZ-psycholoog, de klinisch psycholoog of de psychotherapeut de uiteindelijke diagnose ondertekenen.

Aangezien de toegepast psycholoog een relatief nieuwe functie vervult binnen de psychologie is het nog niet helemaal duidelijk wat de functie van de hbo psycholoog precies zal zijn. Duidelijk is echter wel dat de toegepaste psycholoog meer de rol van 'praktisch' psycholoog op zich zal gaan nemen. Men streeft naar een optimale samenwerking tussen de toegepast psycholoog en de psycholoog.

Een toegepast psycholoog kan het werk van een psychodiagnostisch medewerker uitvoeren, mits de psycholoog een aanzienlijk deel van zijn of haar studie gewijd heeft aan psychodiagnostiek of hier ervaring in heeft. De toegepast psycholoog zal in samenwerking met de klinisch psycholoog, GZ-psycholoog, psychotherapeut, psycholoog of neuropsycholoog werken. De diagnostiek door een toegepast psycholoog geschiedt op basis van het Diagnostic and Statistical Manual of Mental Disorders (DSM) of International Classification of Diseases (ICD) systeem, afhankelijk van de persoonlijke preferentie of het gebruik binnen de organisatie waar de psycholoog actief is.

In Nederland is de opleiding tot bachelor in de toegepaste psychologie ingedeeld in 9 werkvelden:

In Vlaanderen is de opleiding tot bachelor in de toegepaste psychologie ingedeeld in 3 werkvelden :

Hier volgt een overzicht van Nederlandstalige psychologieopleidingen aan hogescholen in Nederland en Vlaanderen.



In Nederland afgestudeerde bachelors in de toegepaste psychologie hebben de titel "toegepast psycholoog". Andere aanduidingen voor de toegepast psycholoog zijn hbo psycholoog of tp'er. De afkorting ten behoeve van internationale herkenbaarheid is B.A.P., "Bachelor of Applied Psychology"

In Vlaanderen is het gebruik van de titel "toegepast psycholoog" bij wet verboden omdat de titel psycholoog daar zo goed als volledig voorbehouden is aan de houders van een universitair master-diploma. Men spreekt in Vlaanderen dan ook meestal over een afgestudeerde van zo'n opleiding als" psychologisch consulent ".

Er is (nog) geen beroepscode voor "toegepaste psychologie" als specifiek domein, maar wel voor de (al dan niet toegepaste) psychologie in het algemeen.

Voor werk in Nederland adviseert men het naleven van de beroepscode zoals beschreven door het Nederlands Instituut van Psychologen(NIP) of, wanneer men lid is van de Vereniging Van Psychodiagnostisch werkenden (VVP) en werkzaam is als psychodiagnostisch werker, het naleven van de beroepscode van de VVP.

Voor werk in Vlaanderen adviseert men het naleven van de beroepscode zoals beschreven door de Belgische Federatie van Psychologen (BFP).

In elke geval zou elke professional in de psychologie zich moeten houden aan de zogenoemde meta-code van de overkoepelende Europese organisatie van psychologen, namelijk de European Federation of Psychologists' Associations (EFPA).

De beroepscodes van de BFP, het NIP, de VVP en de EFPA zijn te vinden op de websites van de desbetreffende organisatie.

In december 2012 is een projectgroep gestart met het ontwikkelen van een beroepscode, specifiek voor de discipline toegepaste psychologie. Deze projectgroep is onderdeel van het NBTP.

In Vlaanderen heeft men in 2007 de Beroepsvereniging Bachelor Toegepaste Psychologie (BTP) opgericht. Die behartigt de belangen van afgestudeerde BaTP'ers in Vlaanderen. Een studentenlidmaatschap kent men niet bij deze vereniging.

In Nederland heeft de ledenraad van het Nederlands Instituut van Psychologen (NIP) in juni 2010 een statutenwijziging verworpen (er was slechts 63% voor waar 66% nodig was) om Toegepast Psychologen toe te laten tot de vereniging.

In 2011 is een groep vrijwilligers gestart met het oprichten van de Nederlandse Beroepsvereniging voor Toegepaste Psychologie.

Bij enkele opleidingen hebben studenten zich verenigd in een studievereniging om zo de studenten iets extra te bieden tijdens hun opleiding. Zo heeft Eindhoven sv. Topsy, Leiden sv. MensSana en Groningen heeft sv. Gente.




</doc>
<doc id="1302438" url="https://nl.wikipedia.org/wiki?curid=1302438" title="Syndroom van Pellegrini-Stieda">
Syndroom van Pellegrini-Stieda

Het syndroom van Pellegrini-Stieda is een vrij zeldzame aandoening van de knie, waarbij er pijn en wat zwelling optreedt aan de condylus medialis femoris, dit is de knobbel onderaan het dijbeen, soms met, soms ook zonder duidelijk voorafgaand letsel. Op de röntgenfoto is een kalksikkeltje te zien ter hoogte van de aanhechting van de mediale knieband, het ligamentum collaterale mediale van de knie, en soms verkalkt het ligament geheel. De pijnklachten gaan meestal na enige maanden over. De behandeling bestaat uit het voorkomen van bewegingsbeperking door oefenen en waar nodig pijnstilling. Bij pijn op deze plaats kan ook gedacht worden aan een gewoon letsel van de knieband of aan aseptische botnecrose.


</doc>
<doc id="1302464" url="https://nl.wikipedia.org/wiki?curid=1302464" title="Nociceptieve pijn">
Nociceptieve pijn

Nociceptieve pijn is pijn veroorzaakt door actieve of dreigende weefselschade die leidt tot activering van de perifere nociceptoren. Het begrip wordt vaak gehanteerd in contrast met neurogene pijn omdat beide soorten pijn op verschillende wijze moeten worden bestreden. Nociceptieve pijn reageert meestal goed op paracetamol, NSAIDs, en opiaten.

De weefselschade kan somatisch of visceraal zijn:

De nociceptie heeft 4 processen:


</doc>
<doc id="1302750" url="https://nl.wikipedia.org/wiki?curid=1302750" title="Aardecultuur">
Aardecultuur

Aardecultuur is de meest voorkomende en oudste kweekwijze van planten.
Ze wordt nog steeds veel toegepast omdat het een natuurlijke en goedkope manier van plantenkweken is.

Meestal wordt potgrond gebruikt die is samengesteld uit tuinturf en turfstrooisel en/of compost. Hieraan worden kunstmeststoffen en soms ook andere stoffen, zoals klei of zand toegevoegd.

Toch zijn er ook nadelen aan: 

De bekendste vorm van aardecultuur is het opkweken van planten in de "volle grond"


</doc>
<doc id="1303369" url="https://nl.wikipedia.org/wiki?curid=1303369" title="Neurogene pijn">
Neurogene pijn

Neurogene pijn is pijn ten gevolge van een niet goed functionerend zenuwstelsel, bijvoorbeeld door neuropathie of door ingroei van een tumor in een zenuw, uitval van zenuwfunctie bij behoud van continuïteit van de zenuw, doorsnijding van een zenuw of de tijdelijke pijn door mechanische invloed of door epilepsie. Neurogene pijn is veelomvattender dan neuropathische pijn, laatstgenoemde omvat namelijk niet tijdelijke pijn door tijdelijke verstoringen van het zenuwstelsel. In de praktijk worden de begrippen neuropathische en neurogene pijn vaak door elkaar gebruikt. Voorbeelden zijn trigeminusneuralgie, diabetische neuropathie en ook fantoompijn. 

Bij pijnbestrijding valt op dat dit soort pijn meestal slecht reageert op de gebruikelijke middelen die worden gegeven bij nociceptieve pijn, zoals paracetamol, NSAIDs en opiaten. Andere middelen, vaak middelen die ook wel voor klinische depressie, epilepsie of hartritmestoornissen worden gegeven, werken daarentegen vaak beter, zoals amitryptiline, carbamazepine, gabapentine, pregabaline en lidocaine. Overige middelen zijn corticosteroiden en Baclofen.


</doc>
<doc id="1303776" url="https://nl.wikipedia.org/wiki?curid=1303776" title="Vaatwand">
Vaatwand

De vaatwand is de wand van een bloedvat, waarvan de cellenlaag die direct grenst aan het lumen wordt gevormd door endotheel-cellen. Een bloedvat kan zowel een ader als een slagader zijn. Een slagader zorgt voor het transport van bloed van het hart naar de organen of de longen. Een ader zorgt voor het transport van bloed vanuit de organen richting het hart. Tijdens een venapunctie gaat de naald voor de bloedafname door de vaatwand van het bloedvat (ader).



</doc>
<doc id="1304065" url="https://nl.wikipedia.org/wiki?curid=1304065" title="Philip Verheyen">
Philip Verheyen

Philip Verheyen (Verrebroek, 23 april 1648 – Leuven, 28 januari 1710) was een Vlaams chirurg. Hij zou na een eerdere amputatie in Leiden zijn eigen bewaarde been nauwgezet hebben ontleed, vanwege zijn onderzoek naar fantoompijn. Op basis hiervan zou hij de achillespees deze naam hebben toegekend (als "chorda achillis").




</doc>
<doc id="1304251" url="https://nl.wikipedia.org/wiki?curid=1304251" title="Venom ER">
Venom ER

Venom ER is een elfdelige realityserie die oorspronkelijk in 2004 werd uitgezonden door Animal Planet. Hierin worden artsen uit het "University Medical Centre" in Loma Linda gevolgd bij de behandeling van patiënten die gebeten zijn door een giftig dier. Hoewel de staf uit meerdere mensen bestaat, komt met name "Dr. Sean Bush" geregeld voor de camera.




</doc>
<doc id="1304388" url="https://nl.wikipedia.org/wiki?curid=1304388" title="International Osteoporosis Foundation">
International Osteoporosis Foundation

De International Osteoporosis Foundation (IOF) is een in 1998 opgerichte non-profit, non-gouvernementele organisatie. Deze ontstond toen de "European Foundation for Osteoporosis" (EFFO, opgericht in 1987), samenging met de "International Federation of Societies on Skeletal Diseases" (IFSSD, opgericht in 1995). Het hoofdkantoor staat in Nyon, Zwitserland. 

De IOF beoogt wereldwijd patiëntenverenigingen, medische en wetenschappelijke onderzoekscentra, wetenschappers, gezondheidszorgpersoneel en internationale ondernemingen te verenigen, die zich inzetten voor osteoporose en aanverwante aandoeningen.

Het bestuur van de IOF bestaat uit wetenschappers en clinici op het gebied van osteoporose die wereldwijd worden gekozen. Lid van de IOF zijn onder andere 88 wetenschappers in de commissie van wetenschappelijke adviseurs ("Committee of Scientific Advisors") en 184 verenigingen/stichtingen in 89 landen, regio’s en gebieden (status per april 2008).

De doelstelling van de IOF is het bevorderen van voorlichting op het gebied van osteoporose, zowel aan patiënten als aan gezondheidszorgpersoneel, met als doel onderzoek naar osteoporose te bevorderen en nationale osteoporoseverenigingen en -stichtingen te ondersteunen.

Manifestaties:
Ieder jaar houdt het IOF op 20 oktober de Wereld Osteoporosedag ("World Osteoporosis Day"), een evenement dat de aandacht richt op voorlichting en pleit voor verbeteringen op het gebied van osteoporose. IOF organiseert tevens tweejaarlijks het IOF Wereld Osteoporose Congres ("World Congress on Osteoporosis") en de IOF Wereldwijde Conferentie voor Osteoporosepatiëtenverenigingen ("Worldwide Conference of Osteoporosis Patient Societies").

Publicaties:
De IOF publiceert het wetenschappelijke tijdschrift "Osteoporosis International" (in samenwerking met NOF) evenals een gratis online periodiek "Progress in Osteoporosis". De commissie van wetenschappelijke adviseurs publiceert standpunten en consensusovereenkomsten en ondersteunt verschillende soorten onderzoek en gezondheidszorgonderwijs op het gebied van osteoporose.

Het doel is om initiatieven ter bevordering van het gezondheidsbeleid en de behandeling van osteoporose op nationaal en regionaal niveau te ondersteunen. Een voorbeeld hiervan is een Europese adviesgroep op het gebied van osteoporose, de European Osteoporosis Consultation Panel, waarin experts uit alle EU-landen zijn vertegenwoordigd.
1. IOF Jaarverslag 2007, IOF



</doc>
<doc id="1304565" url="https://nl.wikipedia.org/wiki?curid=1304565" title="Holte van Douglas">
Holte van Douglas

De holte van Douglas, cavum Douglasi, excavatio rectiuterina, excavatio apeuthysmenometrica of excavatio rectouterina is de ruimte tussen uterus (baarmoeder) en rectum (endeldarm) in de buikholte bij de vrouw. Het is het laagstgelegen deel van de buikholte (binnen het buikvlies). De holte is vernoemd naar de Schotse anatoom James Douglas.

Normaal gesproken is deze ruimte leeg, maar als er door ziekte vloeistof in de buikholte aanwezig is, zal deze zich in de holte van Douglas verzamelen. Het kan bijvoorbeeld gaan om bloed, pus of ascites (waterig vocht). Door lichamelijk onderzoek (van de vagina) kan worden vastgesteld of de holte gevuld is. Zo kan gemakkelijker een uitspraak worden gedaan over symptomen en ziekten als ascites, tumoren, endometriose, etc. Via de vagina en de onderste fornix uteri kan de holte ook eenvoudig worden aangeprikt, om materiaal te verzamelen voor diagnostiek. Dit aanprikken wordt culdocentese genoemd.

Als het betasten van de holte van Douglas pijnlijk is, wordt dat in de Nederlandse geneeskunde met een Franse term "cri du Douglas" genoemd. 


</doc>
<doc id="1304605" url="https://nl.wikipedia.org/wiki?curid=1304605" title="James Douglas (arts)">
James Douglas (arts)

James Douglas (West Calder, 21 maart 1675 - Londen, 2 april 1742), was een Schots arts en anatoom. Hij was lid van de Royal Society en arts van de Schotse koningin Caroline. 

James Douglas studeerde in 1694 af aan de Universiteit van Edinburg en vervolgde zijn medische opleiding in Reims. In 1700 keerde hij terug naar Londen waar hij werkte als vrouwenarts en een reputatie ontwikkelde als arts. Hij deed veel onderzoek aan de anatomie van vrouwen; verscheidene anatomische benamingen verwijzen naar hem, waaronder de Holte van Douglas.


</doc>
<doc id="1304848" url="https://nl.wikipedia.org/wiki?curid=1304848" title="Monoklonale antistof">
Monoklonale antistof

Monoklonale antistoffen zijn antistoffen die afkomstig zijn van één geactiveerde B-lymfocyt (plasmacel). Een geactiveerde B-lymfocyt maakt antistoffen aan gericht tegen één epitoop op een antigen.

Deze antistoffen hebben voordelen boven de antistoffen die verkregen worden uit dieren (een dier wordt ingespoten met een verzwakte ziekteverwekker of een verzwakt gif, de antistoffen die het als gevolg daarvan aanmaakt worden verwerkt tot een antiserum), omdat het:

Een bepaald antigeen wordt bij een muis ingespoten. Zes tot twaalf weken later gebeurt dit nog een keer. Drie dagen later wordt de milt uit de muis gehaald. De milt bevat nu de B-lymfocyten die antistoffen aanmaken tegen het ingespoten antigeen. Doordat één antigeen verschillende epitopen (epitoop) heeft zullen de B-cellen antistoffen aanmaken tegen de verschillende epitopen op hetzelfde antigeen. Dit heet een polyklonaal antiserum. Hierna wordt de milt in een oplossing fijngemaakt, zodat alle cellen los van elkaar komen te liggen (celsuspensie). Omdat B-cellen een korte levensduur hebben (zoals de meeste gedifferentiëerde cellen), bedachten de onderzoekers Georges Köhler en César Milstein dat ze deze cellen konden laten fuseren met tumorcellen. Tumorcellen zijn namelijk wel goed te kweken omdat ze ongeremd delen. Fusie gebeurt door toevoeging van polyethyleenglycol, waardoor nabijgelegen membranen samensmelten.
Na de fusie (hybridisatie) van de B-cellen met de tumorcellen (myelomen) worden de cellen blootgesteld aan een speciaal medium om de niet-gefuseerde myeloomcellen te verwijderen. Deze kunnen enkel de de-novosynthese-pathway gebruiken voor de aanmaak van DNA. Door toevoeging van aminopterine wordt deze weg geblokkeerd, en sterven ze af. De hybridoma's gebruiken, dankzij de B-cellen, een alternatieve pathway en overleven. De niet-gefusioneerde B-cellen sterven na 1 à 2 weken van ouderdom. De groepjes cellen die na drie weken nog leven heten celklonen of hybridoma's.

Na verdunning worden deze cellen verdeeld over een microtiterplaat, zodat er slechts een 1 cel per putje aanwezig is, en er wordt groeimedium toegevoegd. Elk microtiter-putje bevat dan cellen die één antistof produceren, aangemaakt tegen één epitoop. Op dat moment heeft men een monoklonaal serum.

De klonen die het gewenste antistof produceren worden geselecteerd; dit zijn de antistoffen die een positieve reactie geven met het van tevoren gekozen antigeen. Alleen deze antistoffen worden verder gekweekt in een laboratorium.


</doc>
<doc id="1304895" url="https://nl.wikipedia.org/wiki?curid=1304895" title="Instituut Verbeeten">
Instituut Verbeeten

Instituut Verbeeten, tot 2009 het "Dr. Bernard Verbeeten Instituut" of kortweg "Verbeeten Instituut", is een specialistisch ziekenhuis voor radiotherapeutische oncologie en nucleaire geneeskunde, gevestigd in de Nederlandse stad Tilburg. In de regio is het instituut vooral bekend als centrum voor behandelingen voor kankerpatiënten. De afdeling radiotherapie behoort tot de vier grootste radiotherapieafdelingen in Nederland en behandelt voornamelijk patiënten uit Midden- en West-Brabant. Nucleair geneeskundig onderzoek beperkt zich tot de regio Tilburg. 

Sinds september 2011 heeft Instituut Verbeeten een behandelcentrum in Breda en Den Bosch naast de moederlokatie in Tilburg.

Om kankerpatiënten en hun familie informatie en lotgenotencontact te kunnen bieden, is samen met het TweeSteden ziekenhuis een Informatiecentrum Oncologie opgezet. met themabijeenkomsten, partnercontact en enkele keren per week vrije inloop voor vragen rondom kanker en tumoren.

Instituut Verbeeten werd in 1953 opgericht als "Radiotherapeutisch Instituut Tilburg", door een gelijknamige stichting die zich één jaar eerder vormde. Van de oorspronkelijke locatie aan de "Professor Donderstraat", verhuisde de instelling in 1981 naar de "Brugstraat", naast het TweeSteden ziekenhuis. Na de verhuizing werd het hernoemd naar de eerste geneesheer-directeur "Dr. Bernard G.J.M. Verbeeten" als dr. Bernard Verbeeten Instituut. Dit is ook nog de statutaire naam, maar het instituut voert sinds 2009 de handelsnaam: Instituut Verbeeten. 

Voor het Gamma Knife Centrum Tilburg leverde Instituut Verbeeten voorheen expertise en menskracht rond kanker. Een gamma knife behandelt hersenaandoeningen door met straling weefsel weg te snijden met de nauwkeurigheid van een chirurgisch mes. Het centrum is tot stand gekomen door samenwerking met dit ziekenhuis en met steun van het Universitair Medisch Centrum Utrecht. Het was het eerste gamma knife-centrum in Nederland.

Het Verbeeten Instituut werkt samen met:



</doc>
<doc id="1305238" url="https://nl.wikipedia.org/wiki?curid=1305238" title="Farmacognosie">
Farmacognosie

Farmacognosie is de studie naar geneesmiddelen van natuurlijke herkomst. De naam is afgeleid van het Griekse 'pharmakon' (= medicijn) en 'gnosis'(= kennis).

Bepaalde geneesmiddelen zijn oorspronkelijk van plantaardige herkomst, ook al worden ze tegenwoordig synthetisch gemaakt, vaak in een iets aangepaste formule. Ook pure stoffen rechtstreeks uit planten kunnen een geneeskrachtige werking hebben. Planten bevatten zogenaamde secundaire plantenstoffen die in de plant een functie hebben en bij de mensen een farmaceutische werking kunnen hebben.

De farmacognosie richt zich op de studie van de fysieke, chemische, biochemische en biologische eigenschappen van medicijnen van natuurlijke oorsprong. Ook richt de farmacognosie zich op de zoektocht naar nieuwe medicijnen van natuurlijke oorsprong. Farmacognosie omvat onder meer onderzoek op de gebieden van fytochemie, chemie van micro-organismen, biosynthese, biotransformatie en chemotaxonomie.

Fytotherapie is niet hetzelfde als homeopathie. De verwarring is er omdat homeopathische middelen ook wel op basis van planten worden gemaakt. Omdat er nog geen potentiëring/verdunning heeft plaatsgevonden, is een homeopathische moedertinctuur overigens wel te beschouwen als fytotherapie. In principe is deze niet te onderscheiden van en fytotherapeutische tinctuur. Voorts is er ten gevolge van deze zogenaamde potentiëring door verregaande verdunning geen molecuul van de oorspronkelijke werkzame stof meer terug te vinden in het homeopathische middel, bij fytotherapie is er geen sprake van verdunningen en is er altijd een significante hoeveelheid moleculen van de oorspronkelijke plant in het middel aanwezig.

De verwarring blijft ook in stand doordat de tak van de farmaceutische industrie die zich hiermee bezighoudt in veelgebruikte zelfzorgmiddelen regelmatig gebruikmaakt van de homeopathische bereidingsmethoden. Dit hangt samen met het feit dat dergelijke middelen via een relatief eenvoudige registratiemethode als homeopathisch geneesmiddel geregistreerd kunnen worden en dan medische claims mogen dragen, iets wat voor warenwetproducten niet is toegestaan. Mogelijk is dat ook de reden dat er zelfs mengsels van de theoretisch tegenstrijdige systemen op de markt zijn
Fytotherapeutica zijn geneesmiddelen van plantaardige oorsprong. De meeste geneesmiddelen gemaakt uit planten worden op de markt gebracht als voedingssupplementen.

In 1999 werd aan het laboratorium Farmacognosie en Fytochemie in de faculteit Farmaceutische Wetenschappen aan de Universiteit Gent uit hop een fyto-oestrogeen geïsoleerd en geïdentificeerd. Dit oestrogeen is slechts een tiental keer minder sterk dan het vrouwelijk oestrogeen 17ß-oestradiol en hierdoor het sterkste fyto-oestrogeen dat tot nu toe is gevonden. 

Er zijn een aantal organisaties die zich richten op de promotie van de farmacognosie, waaronder de American Society of Pharmacognosy en de Gesellschaft für Arzneipflanzenforschung.


</doc>
<doc id="1305642" url="https://nl.wikipedia.org/wiki?curid=1305642" title="Nervus vestibularis">
Nervus vestibularis

De nervus vestibularis of evenwichtszenuw een van de twee aftakkingen van de nervus vestibulocochlearis (de nervus cochlearis is de andere). Hij gaat naar de canales semicirculares via het ganglion vestibulare. Hij ontvangt informatie over de positie van het lichaam.

Axonen van de nervus vestibularis eindigen in synapsen in de nucleus vestibularis op de laterale caudale wand van de vierde ventrikel in de pons en de medulla oblongata.


</doc>
<doc id="1305953" url="https://nl.wikipedia.org/wiki?curid=1305953" title="Haarcel">
Haarcel

Haarcellen zijn de zintuigreceptoren van het gehoor- en evenwichtsorgaan bij gewervelden. In zoogdieren liggen de haarcellen in het orgaan van Corti op een dunne lamina basilaris in de cochlea van het binnenoor. 
Ze hebben hun naam te danken aan de stereocilia op het apicale oppervlak van de cel.
Van haarcellen in de cochlea van een zoogdier zijn twee soorten, welke anatomisch en functioneel verschillen: binnenste en buitenste haarcellen. Bij beschadigingen aan deze haarcellen zal er verminderd horen optreden, met andere woorden sensorische slechthorendheid.

Een alternatieve benaming voor haarcel is trilhaar. Niet te verwarren met trilhaar, een organel.


</doc>
<doc id="1305993" url="https://nl.wikipedia.org/wiki?curid=1305993" title="Processus coracoideus">
Processus coracoideus

Het ravenbekuitsteeksel (Latijn processus coracoideus) is een dunne haakvormige structuur die bij het schouderblad (lat. "scapula") hoort. Het ravenbekuitsteeksel steekt uit, net als het schouderdak (lat. "acromion"), boven de gewrichtskom van het schouderblad met de bovenarm. Deze twee uitsteeksels stabiliseren het schoudergewricht.

Aan de processus coracoideus hechten verschillende structuren:

De processus coracoideus is palpabel net onder het laterale gedeelte van de clavicula (sleutelbeen). Het staat ook wel bekend als de "Surgeon's Lighthouse" omdat het een aanknopingspunt is om neurovasculaire schade te voorkomen. Grote neurovasculaire structuren gaan de bovenste extremiteiten binnen in het middel van het processus coracoideus, dus chirurgische ingrepen aan de schouderregio moeten altijd lateraal van de processus coracoideus plaatsvinden.

In vogels en reptielen is de processus coracoideus een apart bot, bij de mens zit dit vast aan de scapula (het schouderblad).

Coracoideus betekent "als de bek van een raaf", doelend op de vorm (het Griekse "Korax" betekent "raaf").


</doc>
<doc id="1307210" url="https://nl.wikipedia.org/wiki?curid=1307210" title="Sporopollenine">
Sporopollenine

Sporopollenine is een stof die een hoofdbestanddeel vormt van de stevige buitenwanden van sporen (de "exospore") en pollen (de "exine"). Omdat sporopollenine nauwelijks reactief (inert als zuur, base of oplosmiddel) is blijft het goed bewaard in bodems en sedimenten. Omdat de exine vaak ingewikkelde patronen en structuren heeft die per soort verschillen kan sporopollenine gebruikt worden om de flora van een gebied in het verleden te bepalen.

De chemische samenstelling van sporopollenine is niet precies bekend omdat de stof zo inert is en nauwelijks reageert met enzymen en andere sterke reactanten. Analyse heeft uitgewezen dat het bestaat uit onderling verwante biopolymeren, voornamelijk vetzuren, fenylpropanoïden, fenolen en sporen van carotenoïden. Experimenten met tracers hebben aangetoond dat de stof ontstaat uit fenylalanine en andere koolstofhoudende stoffen. Waarschijnlijk vormen deze verschillende stoffen samen de rigide structuur van sporopollenine.

Door electronenmicroscopie is duidelijk geworden dat in de cellen die zich rond groeiende pollen in meeldraden bevinden lipofiele belletjes aanwezig zijn waarin zich de stoffen bevinden waaruit sporopollenine wordt gemaakt.


</doc>
<doc id="1307734" url="https://nl.wikipedia.org/wiki?curid=1307734" title="Nederlandse Mycologische Vereniging">
Nederlandse Mycologische Vereniging

De Nederlandse Mycologische Vereniging (NMV) is een Nederlandse vereniging met als doel de bevordering van de kennis van de mycologie. Het lidmaatschap van de vereniging staat zowel open voor professionals als amateurs die zich met de mycologie bezighouden. De NMV is op 17 oktober 1908 opgericht als de "Nederlandsche Mycologische Vereeniging". 

De NMV organiseert diverse activiteiten voor haar leden zoals de nieuwjaarsbijeenkomst waarop (dia)lezingen plaatsvinden. Elk jaar is er de algemene ledenvergadering die meestal in april valt. De vereniging organiseert twee maal per jaar een werkweek, waarvan er één in Nederland plaatsvindt en één in een ander land. In deze werkweken worden de paddenstoelen van een bepaald gebied bestudeerd. 

De NMV heeft een aantal commissies en werkgroepen die zich met specifieke gebieden van de mycologie bezighouden. De wetenschappelijke commissie organiseert bijeenkomsten met een wetenschappelijk karakter zoals de floradag (dag met lezingen over een specifiek thema), studiedagen over specifieke taxa en cursussen, zoals microscopie- en determinatiecursussen. De Commissie Paddenstoelen en Natuurbehoud houdt zich bezig met beschermingsmaatregelen voor paddenstoelen. De Werkgroep Paddenstoelenkartering Nederland houdt zich bezig met het in kaart brengen van het voorkomen van paddenstoelen in Nederland. Het Paddenstoelenmeetnet houdt in samenwerking met het Centraal Bureau voor de Statistiek de aantalsontwikkeling van paddenstoelen in de gaten en is een onderdeel van het Netwerk Ecologische Monitoring (NEM), een landelijk samenwerkingsverband tussen de overheid en een aantal particuliere gegevensbeherende organisaties (PGO's), waarin de aantalsontwikkelingen van allerlei organismen worden gevolgd. "Cristella" is de naam van de werkgroep die zich bezighoudt met de studie van de "Aphyllophorales" (korstjes, polyporen, tril-, knots- en stekelzwammen). Deze werkgroep is een gezamenlijk initiatief van de Nederlandse Mycologische Vereniging en de Koninklijke Antwerpse Mycologische Kring. Hiernaast bestaan er in Nederland nog diverse regionale paddenstoelenwerkgroepen die deel uitmaken van de NMV. 

Sinds een aantal jaar participeert de NMV samen met een aantal andere particuliere gegevensbeherende organistaties in de koepelorganisatie Stichting VeldOnderzoek Flora en Fauna (VOFF). Tevens participeert de NMV in het Nederlands Soortenregister, een online overzicht van de Nederlandse biodiversiteit. 

Sinds 1954 verschijnt "Coolia", het verenigingsblad van de NMV. Daarnaast is de NMV verantwoordelijk voor andere publicaties, waaronder boeken die in samenwerking met de Koninklijke Nederlandse Natuurhistorische Vereniging worden uitgegeven. 

De NMV heeft een bibliotheek die in het Centraalbureau voor Schimmelcultures te Utrecht gevestigd is. Leden van de NMV kunnen hier gratis boeken raadplegen en lenen. 

 


</doc>
<doc id="1307754" url="https://nl.wikipedia.org/wiki?curid=1307754" title="Klinisch chemicus">
Klinisch chemicus

Een klinisch chemicus is een laboratoriumspecialist die werkzaam is in een ziekenhuislaboratorium en verantwoordelijk is voor de analyse van bloed of ander lichaamsvocht.

In elk ziekenhuis zijn één of meer klinisch chemici werkzaam. Vanaf het moment dat bloed of ander lichaamsvocht wordt afgenomen tot dat de uitslag van het onderzoek bij de arts arriveert, valt dit materiaal onder de verantwoordelijkheid van de klinisch chemicus. 
Deze geeft leiding aan de laboratoriumorganisatie in een ziekenhuis, is verantwoordelijk voor de kwaliteitsbewaking, verricht wetenschappelijk onderzoek en adviseert in voorkomende gevallen ook de aanvragend arts over de interpretatie van uitslagen en/of over de juiste laboratoriumaanvraag bij een ziektebeeld. 

Veel routinematig laboratoriumonderzoek gebeurt tegenwoordig geheel geautomatiseerd, maar er zijn ook onderzoeken waar zeer specialistische kennis voor vereist is, bijvoorbeeld als het gaat om DNA en transplantatie. Daarom werken er in de grotere laboratoria vaak meerdere klinisch chemici die zich in een bepaald gedeelte van het vakgebied hebben gespecialiseerd. 

Voordat iemand zich klinisch chemicus mag noemen, heeft hij of zij een lange weg gevolgd. Om in aanmerking te komen voor een opleidingsplaats dient een kandidaat te beschikken over een afgeronde universitaire masteropleiding in respectievelijk de
1.Geneeskunde
2.Farmacie
3.Biochemie/medische biologie of vergelijkbaar, waarbij in de masterfase ten minste 60 ECTS zijn behaald in vakken met een herkenbare biochemische, analytisch chemische, medisch biologische of moleculair biologische inhoud, zowel op praktisch als theoretisch gebied. Het is wenselijk om minimaal 2 jaar onderzoekservaring binnen het domein van de laboratoriumgeneeskunde te hebben; een promotie strekt zeer tot aanbeveling maar is geen vereiste.
Dan volgt een vierjarige opleiding onder leiding van een ervaren klinisch chemicus in een erkend opleidingsinstituut. 

Zowel het opleidingsinstituut als de klinisch chemicus in opleiding staan onder controle van de Registratie Commissie van de NVKC en worden regelmatig bezocht door Visitatie Commissie. Als de opleiding met succes is afgerond kan de kandidaat worden ingeschreven in het register. Die inschrijving geldt voor een periode van vijf jaar. In die vijf jaar moet de klinisch chemicus zijn of haar vakkennis op peil houden door bij- en nascholing. Als hij of zij kan aantonen dit in voldoende mate te hebben gedaan, dan volgt een herregistratie, wederom voor een periode van 5 jaar.



</doc>
<doc id="1307790" url="https://nl.wikipedia.org/wiki?curid=1307790" title="Mineral trioxide aggregate">
Mineral trioxide aggregate

Mineral Trioxide Aggregate of kortweg MTA is een vulmiddel gebruikt door tandartsen. Het wordt voornamelijk toegepast bij het behandelen van de wortel van de tand.

MTA bestaat uit:


</doc>
<doc id="1308796" url="https://nl.wikipedia.org/wiki?curid=1308796" title="Rattenstaart (kapsel)">
Rattenstaart (kapsel)

Een rattenstaart ("rattail" in het Engels) is een kapsel dat gekenmerkt wordt door een lange haarlok aan de achterzijde van het hoofd. In de jaren 80 was dit kapsel redelijk populair, maar men kan het vandaag ook nog soms opmerken.


</doc>
<doc id="1309076" url="https://nl.wikipedia.org/wiki?curid=1309076" title="Fytochemie">
Fytochemie

De fytochemie is het onderdeel van de chemie dat zich richt op inhoudsstoffen van planten. Zij tracht de chemische samenstelling van plantmaterialen vast te stellen en afhankelijk daarvan de plantensoort chemisch te controleren.

Fytochemici beschrijven welke planten binnen één familie de hoogste concentraties van bepaalde inhoudsstoffen bevatten (meestal gaat het dan om secundaire plantenstoffen), onder welke condities ze gekweekt moeten worden om een zo hoog mogelijk gehalte van deze inhoudsstoffen te verkrijgen en wanneer ze (voor dat doel) het best geoogst kunnen worden. 

Bij het classificeren van planten kan gebruik worden gemaakt van fytochemie. Dit wordt toegepast in de chemotaxonomie. Het onderdeel van de fytochemie dat zich bezighoudt met het beschrijven van inhoudsstoffen van planten met een mogelijk farmacologische werking is de farmacognosie.

De Phytochemical Society of Europe en de Phytochemical Society of North America zijn organisaties die zich bezighouden met fytochemie.


</doc>
<doc id="1309262" url="https://nl.wikipedia.org/wiki?curid=1309262" title="Functietest">
Functietest

Bij een functietest wordt getest of het testobject goed, volgens de specificaties en wensen, functioneert. 

Een testobject kan van alles zijn, zoals een gebruiksvoorwerp als een stofzuiger, een fiets of een computerprogramma, maar ook een onderdeel van het menselijk lichaam zoals een oor, een knie of een bijnier.

Een functietest of functieproef is een diagnostisch hulpmiddel.

De functietest wordt in de endocrinologie gebruikt om de functie van verschillende endocriene klieren zoals bijvoorbeeld de schildklier of de bijnier, te testen. Ook kan worden getest of de aansturing van deze klieren door de hypofyse goed verloopt. Endocriene klieren scheiden in principe hormonen af in de bloedbaan die in het lichaam de werking van een weefsel of orgaan beïnvloeden. Dat kan met een functietest gemeten worden.

Tijdens een functietest wordt onder gecontroleerde en gestandaardiseerde omstandigheden een hormoon, of een stof die de hormoonproductie beïnvloedt, aan de patiënt toegediend. Op van tevoren vastgestelde tijdstippen wordt bloed afgenomen waarin de hormonen gemeten kunnen worden. Ook wordt geobserveerd hoe de patiënt op deze functieproef reageert, bijvoorbeeld of de patiënt gaat zweten, hoe de urineproductie is etc.. Is er een verdenking op een verminderde productie van een hormoon dan zal de functietest zo zijn opgebouwd dat er een stof wordt toegediend die in gezonde mensen de hormoonproductie zal stimuleren. Bij een overmatige hormoonproductie zal er in de functietest gekeken worden of deze overmatige productie geremd kan worden door toediening van een remstof. Ook kan worden nagegaan op welk niveau er een defect is: in de endocriene klier, in de aansturing van de endocriene klier door de hersenen of dat de klier autonoom is gaan werken.

Voorbeelden van functietests zijn:

Functietesten worden uitgevoerd in een klinisch chemisch laboratorium onder toezicht van een arts. De bloedafname vindt plaats op gestandaardisaarde tijdstippen na inspuiten van de teststof.


</doc>
<doc id="1309606" url="https://nl.wikipedia.org/wiki?curid=1309606" title="Sertraline">
Sertraline

Sertraline-hydrochloride is een antidepressivum dat sinds 1990 internationaal op de markt is. Het is verkrijgbaar op recept onder de Pfizer merknamen Zoloft, Serlain (België), Lustral (UK), Besitran (Spanje) en sinds het verlopen van het octrooi in 2006 verkrijgbaar als het merkloze Sertraline.

Sertraline is een selectieve serotonine-heropnameremmer (SSRI) en wordt voorgeschreven bij depressie (geregistreerd) sociale fobie, obsessieve-compulsieve stoornis, posttraumatische stressstoornis (PTSS) en gegeneraliseerde angststoornis. Het wordt over het algemeen voorgeschreven in doseringen van 50 tot 200 mg.


</doc>
<doc id="1309878" url="https://nl.wikipedia.org/wiki?curid=1309878" title="Essentiële trombocytemie">
Essentiële trombocytemie

Essentiële trombocytemie is een zeldzame chronische myeloproliferatieve beenmergaandoening waarbij er te veel trombocyten (bloedplaatjes) worden gevormd. In het beenmerg vindt er een ophoping plaats van megakaryocyten, de cellen waaruit trombocyten gevormd worden. Ongeveer de helft van de patiënten met deze stamcelafwijking hebben een vergrote milt. Ongeveer 250 – 400 mensen in Nederland lijden aan deze ziekte.

Ongeveer 50% van de patiënten hebben, behoudens dat ze soms erg moe kunnen zijn, geen klachten. Als er klachten zijn, worden deze veroorzaakt door het toegenomen aantal trombocyten (meer dan 600 miljard per liter (normaal 150-400 miljard per liter)). Deze trombocyten functioneren niet normaal en kunnen trombose (tot 1500 miljard per liter) of bloedingen (meer dan 1500 miljard per liter) veroorzaken. Een bijzondere vorm van arteriële afsluiting is erytromelalgie, die gekenmerkt wordt door pijnlijke handpalmen en voetzolen als gevolg van trombi in de haarvaten, wat voornamelijk optreedt in warme gebieden. Bloedingen treden op omdat de von willebrandfactor multimeren in onvoldoende mate aanwezig zijn, die er mede voor moeten zorgen dat er geen spontane bloedingen ontstaan. Dit wordt ook wel de verworven ziekte van von Willebrand genoemd.

Er moet nauwkeurig onderzocht worden of de toename van trombocyten daadwerkelijk verzoorzaakt wordt door een defect in de stamcellen van het beenmerg. Er bestaan namelijk meerdere oorzaken waardoor het trombocytengetal verhoogd kan zijn, zoals stress, ontstekingen en infecties, vergrote milt, ijzergebrek enzovoort. In tegenstelling tot essentiële trombocytemie is bij deze zogenoemde “reactieve trombocytose” de functie van de trombocyten volledig normaal.
De diagnose moet gesteld worden door het uitvragen van klinische klachten en het verrichten van laboratoriumonderzoek (hemoglobinegehalte, hematocriet, MCV, ijzergebrek, leukocyten, trombocyten).
De diagnose kan pas worden gesteld als aan de volgende criteria wordt voldaan:

In principe wordt behandeld met een trombocytenfunctie-remmer (aspirine, acetylsalicylzuur), maar patiënten met een hoog risico worden behandeld met cytostatica (hydroxyureum, Interferon-alpha,radioactief fosfor). Patiënten vallen in de hoog-risico groep als ze ouder zijn dan 65 jaar, voorgeschiedenis van arteriële en/of veneuze trombose hebben, aantal trombocyten boven de 1500 miljard per liter bloed of een bloedingsneiging hebben door gestoorde trombocytenfunctie. Vasculaire risicofactoren zoals hoge bloeddruk, roken, diabetes mellitus, hypercholesterolemie moeten effectief bestreden worden.

De prognose wordt bepaald door het optreden van bloedingen en/of trombose. De ziekte kan overgaan in polycythaemia vera (2,7%), myelofibrose (4%) of acute myeloïde leukemie (1,4%). Gemiddeld gesproken is de 15-jaars overleving 60%, maar als de ziekte goed onder controle is wordt de normale levensverwachting benaderd.



</doc>
<doc id="1310014" url="https://nl.wikipedia.org/wiki?curid=1310014" title="Blauwtongvirus">
Blauwtongvirus

Het blauwtongvirus (wetenschappelijke naam: "Bluetongue virus") is een dsRNA-virus uit de familie van de Reoviridae, en net als het "Afrikaanse-paardenpestvirus" onderdeel van het geslacht Orbivirus. Er zijn van het blauwtongvirus 24 verschillende serotypen bekend. Het blauwtongvirus is de verwekker van de virusziekte blauwtong die voornamelijk voorkomt bij schapen. De ziekte is vernoemd naar een van de symptomen die als gevolg van deze ziekte kan optreden, namelijk de blauwe tong die dieren kunnen krijgen, wat veroorzaakt wordt door cyanose.

Eigenschappen:

Het virus kan lang overleven in de rode bloedcellen van besmette dieren. Daarbij is de overlevingstijd van het virus bij runderen langer dan bij schapen. Door het Office International des Epizooties wordt ervan uitgegaan dat deze overlevingstijd tot wel 60 dagen na besmetting kan zijn.

De uitbraak van blauwtong in noordwest Europa is veroorzaakt door het zogenaamde type 8 blauwtongvirus. Dit type kwam tot nu toe niet voor in Europa, maar beperkte zich tot het gebied in Afrika onder de Sahara. In 2006 is dit virus ook in Bulgarije opgedoken. Men is er nog niet helemaal zeker van dat dit hetzelfde virus is, maar zeer waarschijnlijk wel.

In Zuid-Europa komt wel blauwtong voor maar het gaat dan veelal om de serotype 1, 2, 4, 9 en 16. Het blauwtongvirus serotype 8 is een zogenaamde mild pathogene variant, wat inhoudt dat er relatief weinig dieren doodgaan als gevolg van een besmetting met deze variant van het blauwtongvirus. Het vermoeden bestaat dat het virus is meegekomen met de import van dieren of via de vliegvelden van Beek of Aken.


</doc>
<doc id="1310286" url="https://nl.wikipedia.org/wiki?curid=1310286" title="Filaggrine">
Filaggrine

Filaggrine is een eiwit in de huid. De belangrijkste functie lijkt het vasthouden van water in de hoornlaag, het bovenste laagje van de huid. Als de hoornlaag uitdroogt gaat de huid schilferen en jeuken. Huidziektes als constitutioneel eczeem en ichthyosis vulgaris hebben te maken met een verminderde aanmaak van filaggrine. De naam is afgeleid van "filament aggregating protein".

In het stratum granulosum worden in de keratinocyten z.g. keratohyaliene korrels aangemaakt. Deze bevatten grote hoeveelheden pro-filaggrine. Profilaggrine bestaat uit 10 tot 12 herhalingen van dezelfde basisstructuur, 324 aminozuren lang: filaggrine. Door de werking van enzymen wordt profilaggrine gesplitst in filaggrine. In West-Europa komen bepaalde gen-varianten (R501X en 2284del4) tezamen bij 5% van de chromosomen voor. Patiënten die 2 van deze varianten dragen maken vrijwel geen filaggrine aan.



</doc>
<doc id="1310394" url="https://nl.wikipedia.org/wiki?curid=1310394" title="Verkrachtingsdrug">
Verkrachtingsdrug

Een verkrachtingsdrug (ook wel aangeduid met de Engelse leenwoorden rapedrug of daterapedrug) is een middel dat heimelijk wordt toegediend aan een persoon om een verkrachting te vergemakkelijken.

De werkzaamheid van het gebruikte middel kan op de volgende effecten berusten:

Zelfs wanneer het slachtoffer zich wel iets herinnert zal het hoogstwaarschijnlijk de schuld bij zichzelf en bij zijn of haar gedrag leggen. Dat het gedrag veroorzaakt is doordat de ander iets in zijn of haar drankje heeft gedaan zal men zich niet snel realiseren. Uitzondering is wellicht GHB, dat een zeer herkenbare zoute smaak heeft.

Voor meer informatie, zie de artikelen over de afzonderlijke soorten middelen. 

Voorbeelden van stoffen die gebruikt worden of bekendstaan als 'verkrachtingsdrug' zijn onder meer: 

Waarschijnlijk de meest gebruikte verkrachtingsdrug, die gewoonlijk echter niet zo wordt genoemd, is alcohol. Wanneer iemand opzettelijk een ander veel probeert te laten drinken om gemakkelijker seks met hem of haar te hebben, spreekt men eerder van dronken voeren.


</doc>
<doc id="1310675" url="https://nl.wikipedia.org/wiki?curid=1310675" title="Secundaire plantenstoffen">
Secundaire plantenstoffen

De term secundaire plantenstoffen hoort thuis in de plantkunde. Het is een verzamelnaam voor de organische verbindingen die door de plant gemaakt worden maar die geen deel uitmaken van de primaire stofwisseling; het zijn dus secundaire metabolieten. 

Secundaire plantenstoffen zijn van groot belang:

Er zijn dieren die de secundaire plantenstoffen die zij binnen krijgen (bij het eten van planten) zelf ook weer gebruiken, bijvoorbeeld als gifstoffen.


</doc>
<doc id="1310778" url="https://nl.wikipedia.org/wiki?curid=1310778" title="Genisteïne">
Genisteïne

Genisteïne behoort tot de fyto-oestrogenen, komt voor in planten zoals soja en vertoont een werking zoals het vrouwelijk hormoon oestrogeen.

De stof behoort tot de isoflavonen.

Genisteïne werkt als oestrogeen en kan de ontwikkeling en het behoud van vrouwelijke kenmerken bevorderen. Genisteïne kan de ontwikkeling van een al aanwezige borstkanker bevorderen voor zover die gevoelig is voor oestrogeen.

Genisteïne veroorzaakt het apoptose van cellen in de teelballen en kan zo mannelijke vruchtbaarheid en mannelijke kenmerken verminderen. Genisteïne kan de ontwikkeling van prostaatkanker remmen.

Genisteïne gaat aderverkalking tegen.

Genisteïne vermindert de werking van de schildklier.


</doc>
<doc id="1310797" url="https://nl.wikipedia.org/wiki?curid=1310797" title="H2-receptorantagonist">
H2-receptorantagonist

De H-receptorantagonisten zijn een type maagzuurremmers, medicijnen die de afgifte van maagzuur remmen. H2-antagonisten doen dit door een binding aan te gaan met H-receptoren in de maagwand. H-receptoren worden normaal geactiveerd door histamine of gastrine. Ze kunnen toegepast worden bij klachten als zuurbranden en maagzweer, maar pakken de oorzaak van deze klachten niet aan.

De volgende H-receptorantagonisten bestaan:
De laatste is in Nederland niet als geneesmiddel geregistreerd.



</doc>
<doc id="1311177" url="https://nl.wikipedia.org/wiki?curid=1311177" title="Kaliumwaterstofcarbonaat">
Kaliumwaterstofcarbonaat

Kaliumwaterstofcarbonaat of kaliumbicarbonaat is een kaliumzout van diwaterstofcarbonaat, met als brutoformule KHCO. De stof komt voor als een wit poeder of als kleurloze kristallijne vaste stof en is zeer goed oplosbaar in water.

Kaliumwaterstofcarbonaat wordt bereid door het oplossen van kaliumcarbonaat in water, onder toevoegen van koolstofdioxide:

Kaliumwaterstofcarbonaat wordt gebruikt als voedingsadditief, en heeft hetzelfde E-nummer als kaliumcarbonaat: E501. Het wordt gebruikt als zuurteregelaar, bijvoorbeeld voor het ontzuren van wijn of bier, en als stabilisator van vooral cacaoproducten. Kaliumwaterstofcarbonaat is het rijsmiddel in bakpoeder: bij verhitten vormt het kaliumcarbonaat, waarbij waterdamp en koolstofdioxide vrijkomen, die het bakdeeg doen rijzen:

De Europese Commissie heeft kaliumwaterstofcarbonaat op 6 mei 2008 toegelaten als gewasbeschermingsmiddel in de land- en tuinbouw.
In Nederland heeft de stof een toelating als insecticide ter bestrijding van perenbladvlo in de teelt van peren en als fungicide ter bestrijding van schurft in de teelt van appels, ter bestrijding van echte meeldauw en vruchtrot in wijndruiven en ter bestrijding van echte meeldauw in de teelt van aardbeien, bessen, bramen, frambozen en rozen.

De stof wordt ook gebruikt in bluspoeders geschikt voor het bestrijden van branden van brandklasse B of C. Het heeft een grotere bluskracht dan natriumbicarbonaat.



</doc>
<doc id="1311672" url="https://nl.wikipedia.org/wiki?curid=1311672" title="Anosognosie">
Anosognosie

Anosognosie, nosagnosie of nosoagnosie is de ziekelijke ontkenning van de eigen ziekte door een patiënt, en treedt meestal op na of in combinatie met een beroerte.

Anosognosie is een gebrek aan inzicht, bewustzijn of herkenning van een patiënt voor zijn ziekte en de gevolgen daarvan; een verstoord of ontkend ziekte-inzicht. De naam is een samentrekking van de Griekse woorden 'nosos' (ziekte) en 'gnosis' (kennis).

Anosognosie betekent letterlijk 'het niet herkennen van ziekte'. Het draait in dit geval specifiek om een eigen aandoening. De patiënt heeft zelf de oprechte overtuiging dat er niets mis met hem of haar is, omdat het lichaam niet de juiste signalen doorgeeft. Dit komt bijvoorbeeld voor bij hemiplegie, blindheid (syndroom van Anton), hemianopsie, schizofrenie, geheugenstoornissen, persoonlijkheids- en gedragsstoornissen, dementie, afasie en neglectie.

Anosognosie kan zorgen voor een bemoeilijking van de behandeling, omdat de patiënt de noodzaak niet inziet om daaraan mee te werken.

Voor het optreden van anosognosie bestaan verschillende theoretische verklaringen. Er zijn zowel hypothesen voor diffuse hersenbeschadiging, een psychologisch verdedigingsmechanisme als voor focaal hersenletsel. Voor behandeling wordt rekening gehouden met voorafgaand klinisch onderzoek.


</doc>
<doc id="1311760" url="https://nl.wikipedia.org/wiki?curid=1311760" title="Lignaan">
Lignaan

Lignaan is een groep stoffen die voorkomen in planten, vooral in lijnzaad, vandaar de naam. Lignaan is één van de belangrijkste klassen binnen de fyto-oestrogenen, naast de isoflavonen en de coumestanen. Lignanen zijn in lijnzaad aanwezig in de vorm van SDG (secoisolariciresinol diglycoside, percentage circa 0,7 tot 1,9%). 

Lignaan is een verzamelbegrip voor polyfenolen die ontstaan als dimeer van fenylaniline.

Bronnen van lignanen:

Een onderzoek uit 2007 laat de complexiteit van lignaanprecursors in de voeding zien. In de tabel hieronder zijn een aantal voorbeelden weergegeven van de 22 geanalyseerde soorten en de 24 lignanen die in dit onderzoek zijn geïdentificeerd.

Onder invloed van fermentatie van SDG door darmbacteriën ontstaan in het darmkanaal de fyto-oestrogenen enterodiol en door verdere oxidatie ook enterolacton. Deze stoffen hebben een structuur die gelijkenis vertoont met die van oestradiol, waardoor ze oestrogeenreceptoren kunnen bezetten.

Via omzetting in enterodiol en enterolacton hebben lignanen op vier verschillende manieren effecten in het lichaam:

Lignanen werken als antioxidant en kunnen de ontwikkeling van kanker remmen.

Lignanen spelen waarschijnlijk ook een belangrijke rol bij het tegengaan van prostaatvergroting.


</doc>
<doc id="1311789" url="https://nl.wikipedia.org/wiki?curid=1311789" title="Coumestaan">
Coumestaan

Coumestaan is een verzamelbegrip voor organische stoffen afgeleid van coumarine. Coumestaan is een stof die voorkomt in planten zoals Luzerne, soja en klaver. Coumestaan werkt als antioxidant en behoort tot de fyto-oestrogenen. De IUPAC-naam luidt [1]benzoxolo[3,2-c]chromen-6-on en de brutoformule luidt CHO. Het is een vaste stof die smelt bij 187°C.

Voorbeelden van coumestanen vormen coumestrol, wedelolacton en plicadine.


</doc>
<doc id="1312597" url="https://nl.wikipedia.org/wiki?curid=1312597" title="Oral allergy syndrome">
Oral allergy syndrome

Het Oral allergy syndrome (OAS), letterlijk 'Oraal Allergiesyndroom', is een - meestal milde - vorm van voedselallergie. Kenmerkend is, dat de verschijnselen alleen in het mond- en keelgebied optreden.

De verschijnselen treden doorgaans binnen enkele minuten op na het eten van bepaald fruit, bepaalde groenten, bepaalde noten of schaaldieren. Bij een aantal voedingsmiddelen vindt een reactie alleen plaats indien deze ongekookt zijn (fruit en rauwe groenten). Dat komt doordat de allergene eiwitten bij verhitting door denaturatie hun structuur kunnen verliezen. Ook bij inmaken of invriezen treedt dit effect op. Dit is echter niet altijd het geval. Zo heeft verhitten bij noten geen invloed. Meestal is de allergie beperkt tot één of enkele voedingsmiddelsoorten. Later kunnen de reacties zich ook uitbreiden naar andere voedingsmiddelen.
De allergische reactie blijft gewoonlijk beperkt tot milde klachten zoals zwelling, jeuk en roodheid in en om de mond. Oral allergy syndrome wordt ook wel pollen-related food allergy of pollen-food cross-reactive reactions genoemd. Dit zijn echter minder geschikte termen, omdat daarmee niet wordt onderscheiden tussen OAS en pollen-allergie/hooikoorts.

OAS is een overdreven reactie van het immuunsysteem op voedingsmiddelen. Het immuunsysteem maakt daarbij IgE-antistoffen aan. De klachten ontstaan niet pas als het allergeen in de bloedsomloop is opgenomen, maar reeds na contact met het slijmvlies van lippen, mond of slokdarm. De reactie treedt dan ook zeer snel op, doorgaans binnen een paar minuten.
OAS is een syndroom dat vaak een kruisallergische reactie laat zien met pollen. Het komt dan ook vaak voor in combinatie met hooikoorts . Bij een kruisallergie is er een allergische reactie op verschillende stoffen met een vergelijkbaar epitoop.

De verschijnselen zijn over het algemeen mild en treden op waar het allergeen in contact komt met het slijmvlies. De klachten lopen uiteen en kunnen bestaan uit:


Deze symptomen komen snel op, maar verdwijnen ook weer snel.
Typisch voor OAS is, dat de verschijnselen beperkt blijven tot het mond- en keelgebied. Zij kunnen later echter ook uitgroeien tot klachten als buikpijn, urticaria (netelroos), atopische allergie-klachten zoals astma en constitutioneel eczeem en zelfs anafylaxie

Appel, peer, perzik, kiwi, meloen, banaan, noten, wortel, selderij, courgette en komkommer. Naast de hier genoemde voedingsmiddelen zijn er nog vele andere. Kruisallergieën die met OAS in verband worden gebracht zijn: Alsem (Artemisia), ambrosia, berk, grassen, latex.

Voedselallergie wordt gewoonlijk uitgelokt door eiwitdeeltjes. De atoomketens van grote eiwitmoleculen zijn doorgaans opgevouwen en in elkaar gewikkeld tot een eiwitstructuur. Waar bepaalde strengen bij elkaar komen kunnen knooppunten (epitopen) ontstaan waar antistoffen kunnen "aandokken" en een allergische reactie veroorzaken.
Door verhitting, bevriezing of inwerking door inmaakzuur kunnen deze epitopen vernietigd worden.
Als een allergeen voor zijn werking niet afhankelijk is van de ruimtelijke structuur of als het allergene eiwit na de bereiding zijn oorspronkelijke vorm nog heeft of herkrijgt, kan nog steeds OAS veroorzaakt worden. Van appel, wortel en selderij is bekend dat koken werkzaam is tegen OAS, maar een onderzoek van B. Bohle liet zien dat deze voedingsmiddelen daarna nog steeds in staat zijn om de aanmaak van T-cellen te bevorderen en daarmee een aanwezig atopisch eczeem te verergeren

Een onderzoek van Amlot et al gaf aan, dat een positieve priktest met hoge waarschijnlijkheid "oral allergy syndrome" voorspelt. Dit in tegenstelling tot de ernstiger klachten als astma, netelroos, migraine of eczeem (zonder OAS), waarbij de priktest een zeer lage sensitiviteit heeft
. Ook de RAST-test en de CAST-ELISA-test worden gebruikt om OAS aan te tonen, alhoewel deze minder nauwkeurig zijn dan de huidpriktest

. Verder is ook de medische historie van de patiënt van belang.

Hooikoorts, Kruisallergie, Voedselallergie


</doc>
<doc id="1312782" url="https://nl.wikipedia.org/wiki?curid=1312782" title="Neuralgie">
Neuralgie

Neuralgie of zenuwpijn wordt veroorzaakt door een zenuw, die beschadigd of anderszins geïrriteerd is, en uit zich meestal als (heftige) pijnscheuten in een gedeelte van het gezicht, arm of been, of een deel van het taille- of gordelgebied.

Voorbeelden van zenuwpijn zijn fantoompijn, aangezichtspijn, pijn bij en na gordelroos en in sommige gevallen bij diabetes mellitus.

Neuralgie die voorkomt als complicatie van een herpesvirus, wordt postherpetische neuralgie genoemd.

Hevige zenuwpijn die niet uit zichzelf weer weggaat kan onderdrukt worden met



</doc>
<doc id="1312850" url="https://nl.wikipedia.org/wiki?curid=1312850" title="Pantein">
Pantein

Pantein, is een Nederlandse organisatie die zich richt op zorg in het Land van Cuijk en Noord-Limburg. Ook levert ze thuiszorg in Noord-Oost Brabant.

Pantein bestaat uit de volgende onderdelen:


Pantein is verantwoordelijk voor de bouw van enkele verzorgingstehuizen en appartementencomplexen. In 2011 is in Beugen de volledige nieuwbouw van een ziekenhuis ter vervanging van het verouderde "Maasziekenhuis" te Boxmeer opgeleverd. De nieuwbouw van ziekenhuis en het "ROC De Leigraaf" vindt plaats op het nieuw te bouwen industrieterrein "Sterckwijk".



</doc>
<doc id="1312872" url="https://nl.wikipedia.org/wiki?curid=1312872" title="Maasziekenhuis Pantein">
Maasziekenhuis Pantein

Het Maasziekenhuis Pantein is een ziekenhuis, gelegen in Beugen in de Nederlandse provincie Noord-Brabant. Het ziekenhuis maakt onderdeel uit van woon- en zorgorganisatie Pantein en ligt aan de A77 tegen het dorp Beugen aan.

Voor het bestaan van het Maasziekenhuis werden zieken uit de regio verpleegd door de zusters van Julie Postel in het kasteel Boxmeer. Vanaf 1916 kreeg dit kasteel de naam "Heilig Hart ziekenhuis". Eerst voerden alleen huisartsen hier medische handelingen uit. In de jaren 50 kwamen er artsen uit Nijmegen naar het Heilig Hart ziekenhuis.

In 1966 volgde goedkeuring voor de bouw van een nieuw ziekenhuis aan de Loerangelsestraat, dat op zaterdag 26 oktober 1968 werd geopend met 188 bedden. In 1971 bleek uitbreiding noodzakelijk en werd er een vleugel met zeven verdiepingen aan het bestaande gebouw gebouwd.

In 2009 begon de bouw van een volledig nieuw ziekenhuis op industrieterrein "Sterckwijk". Deze nieuwbouw van de "Health Campus Boxmeer" werd voltooid in 2011. Op 22 april 2011 werden de patiënten met hulp van militairen verhuisd naar de nieuwe locatie.




</doc>
<doc id="1312876" url="https://nl.wikipedia.org/wiki?curid=1312876" title="Intravasale stolling">
Intravasale stolling

Een intravasale stolling is een stolling in het bloedvatenstelsel, ofwel een intravasculaire stolling.

Door intravasale stolling worden stollingsfactoren verbruikt en krijgt men bloedingen op andere plaatsen:



Door het dalen van de corticosteroïden bij intravasale stollingen ontstaat soms een shock (hypotensie, hypoglykemie).

Intravasale stolling kan een gevolg zijn van bacteriële meningokokken of grote doses van endotoxines.


</doc>
<doc id="1313053" url="https://nl.wikipedia.org/wiki?curid=1313053" title="Máxima Medisch Centrum">
Máxima Medisch Centrum

Het Máxima Medisch Centrum is een algemeen ziekenhuis met vestigingen in Eindhoven en Veldhoven

Het is een fusie-ziekenhuis van twee op 1 januari 2002 gefuseerde ziekenhuizen: het Diaconessenhuis uit 1933 en het van Eindhoven naar Veldhoven verhuisde Sint-Josephziekenhuis uit 1932. Met de fusie werd ook de huidige naam aangenomen.

Door de groei van Philips in het begin van de 20e eeuw groeide ook Eindhoven, vooral door import uit de rest van het land. Dat leidde eveneens tot een groei van het aantal protestanten, waardoor ook vraag ontstond naar ziekenzorg op protestantse grondslag. Na eerdere mislukte pogingen eind jaren 1920, kon in 1933 met hulp van Anton Philips een noodziekenhuis worden geopend aan de Parklaan in Eindhoven. in 1953 besloot men tot bouw van een nieuw Diaconessenhuis aan de Dommelhoefstraat. Medio jaren ’60 kon de nieuwbouw aan de Ds. Th. Fliednerstraat in gebruik worden genomen. Hier is de locatie Eindhoven van het MMC nog steeds gevestigd.
Op 1 januari 2002 zijn het Diaconessenhuis en het Sint-Josephziekenhuis gefuseerd tot het Máxima Medisch Centrum. De beide locaties blijven in gebruik, maar kregen wel een taakverdeling.

Op de locatie Eindhoven bevindt zich de planbare en laagcomplexe zorg, en de themapoliklinieken. In Veldhoven zijn de intensieve zorg, de complexe operaties, de spoedeisende hulp en het vrouw-moeder-kindcentrum geconcentreerd. Poliklinieken voor alle specialismes zijn op beide locaties aanwezig.

De vestiging in Veldhoven beschikt over een Neonatale Intensive Care Unit (NICU), waar pasgeborenen intensief verzorgd kunnen worden. Tevens is hier een Ronald McDonaldhuis gevestigd dat tijdelijke woonruimte biedt aan vooral gezinsleden van (te vroeg geboren) kinderen of van aanstaande moeders met een bedreigde zwangerschap.

Het Máxima Medisch Centrum is met 609 bedden het op één na grootste ziekenhuis in de regio Eindhoven, na het Catharina-ziekenhuis.

Midden jaren ’80 was het Diaconessenhuis een van de eerste ziekenhuizen in Nederland dat een laparoscoop (voor kijkoperaties in de buikholte) kon aanschaffen. In 1990 werd hier voor het eerst in Nederland een galblaas laparocopisch verwijderd.

Voor vrouwen met zeer complexe zwangerschappen heeft het ziekenhuis een bovenregionale functie. Volgens de vereniging voor mensen met vruchtbaarheidsproblemen Freya behoort het tot de top-drie ziekenhuizen in Nederland. Een chirurg en een gynaecoloog van het MMC zijn beide gekozen tot „Toparts 2010.”

Op het terrein van de locatie Eindhoven bevindt zich ook het gebouw van Sanquin voor Eindhoven en omgeving.

Voor de specialistenopleidingen wordt samengewerkt met de universiteiten in Nijmegen en Maastricht. Ook wordt nauw samengewerkt met het Academisch ziekenhuis Maastricht.

Het ziekenhuis werkt samen met de Technische Universiteit Eindhoven op het gebied van innovatie van medische technologie. In dit kader heeft
de afdeling gynaecologie een bevallingssimulator ontwikkeld voor het opleiden van verloskundigen.

De afdeling oogheelkunde heeft een aantal jaren in een samenwerkingsverband gezeten met de overeenkomstige afdelingen van het Deventer Ziekenhuis, het Canisius-Wilhelmina Ziekenhuis in Nijmegen, het Catharina-ziekenhuis in Eindhoven, het St. Elisabeth Ziekenhuis in Tilburg en nog enkele, dat een gezamenlijke website onderhoudt met voorlichting over oogkwalen en -behandelingen. Maar het MMC heeft zich hieruit teruggetrokken.




</doc>
<doc id="1313083" url="https://nl.wikipedia.org/wiki?curid=1313083" title="MammaPrint">
MammaPrint

MammaPrint is de benaming van een moleculaire diagnostische test die voor niet-uitgezaaide borstkanker de kans op uitzaaiing kan bepalen en daarbij de arts kan helpen bij de behandelingskeuze (wel of geen chemokuur).

De test meet met behulp van een microarray de activiteit van 70 genen in het tumorweefsel. Deze activiteit wordt vergeleken met een set referentiewaarden (het "profiel") dat bepaald is op basis van een groep van 78 tumoren waarvan bekend was of de tumor na 10 jaar uitgezaaid was of niet.

De test is ontwikkeld door de onderzoekers Laura van 't Veer en René Bernards van het Nederlands Kanker Instituut en wordt door het Nederlandse bedrijf Agendia verkocht. In 2007 heeft MammaPrint als eerste moleculaire diagnostische microarray test goedkeuring van de Amerikaanse FDA gekregen. De test is ook wel bekend onder de naam "Amsterdam 70-genenprofiel", aangezien er een set van 70 genen wordt gemeten.

In 2008 won MammaPrint de innovatieprijs van het zorginnovatieplatform.

Het onderzoek waarop de test is gebaseerd is in 2002 gepubliceerd in het wetenschappelijk tijdschrift Nature 

Op dit moment loopt er nog een groot onderzoek naar de effectiviteit van MammaPrint: MINDACT (Mircoarray in Node-negative Disease May Avoid Chemotherapy).

In een kritisch artikel in Medisch Contact stelden een patholoog, een klinisch oncoloog en een oncologisch chirurg van het LUMC in september 2008 dat het standaard inzetten van MammaPrint niet zinvol en kostenverhogend is. Ze wezen in het artikel onder andere naar een onderzoek waaruit bleek dat de Nottingham Prognostic Index, een goedkopere test die bij 97 van de patiënten uit het MINDACT-onderzoek dezelfde resultaten bood 
. Ook werd in Medisch Contact een Amerikaanse studie genoemd waaruit bleek dat de positieve voorspellende waarde van MammaPrint bij postmenopauzale vrouwen 12% bedraagt. 

Inmiddels wordt de test door 85% van de Nederlandse zorgverzekeraars vergoed uit de aanvullende verzekering.. De test zit in Nederland nog niet in het basispakket.

Waarom krijgt de ene kankerpatiënt geen uitzaaiingen, terwijl de ander met ongeveer dezelfde tumor in hetzelfde stadium deze wel krijgt? Of nog specifieker: hoe valt onderscheid te maken tussen deze groepen patiënten? René Bernards en Laura van ’t Veer verdiepten zich in de erfelijke kenmerken van borsttumoren. Zij brachten de erfelijke kenmerken van bewaard tumorweefsel in kaart en vergeleken deze gegevens met het ziekteverloop van de patiënt. Het onderzoeksteam vond 70 genen die kennelijk iets te maken hadden met ontwikkeling van de borsttumor. Op grond van deze genen zou een arts mogelijk kunnen bepalen of een patiënt een ‘hoog’ of een ‘laag’ risico heeft op uitzaaiingen in de toekomst. De twee ‘uitvinders’ van de test ontvingen voor dit werk de prijs van de Europese beroepsvereniging van medisch oncologen (European Society of Medical Oncology; ESMO)

De MammaPrint test wordt in twee klinische studies op werkzaamheid getest. De RASTER studie, mede gefinancierd door het College voor Zorgverzekeringen, startte in 2004 en is in 2012 met positieve data afgerond. De MINDACT studie is veel groter en loopt tot 2015. 

Om de haalbaarheid van implementatie van MammaPrint in de dagelijkse kliniek te bestuderen is in 2004 de prospectieve “MicroarRAy prognoSTiek in borstkankER”, oftewel RASTER studie opgezet. In totaal participeerden in de vanuit het CVZ gefinancierde studie, opgezet door NKI/AVL in samenwerking met 16 regionale Nederlandse Ziekenhuizen, 427 vrouwen. De begin 2012 gepresenteerde studieresultaten tonen aan dat in één op de drie gevallen de conventionele diagnostiek voor borstkanker tot een andere conclusie leidt dan de moleculaire diagnostiek met behulp van MammaPrint. In de studie werd de therapiekeuze op basis van de MammaPrint bij 20% van de patiënten aangepast. 

MINDACT staat voor Microarray In Node- negative and 1-3 positive lymph node Disease may Avoid ChemoTherapy. MINDACT is een zeer grote in 2007 gestarte prospectief, gerandomiseerde fase III studie, waarin patiënten worden geëvalueerd volgens de huidige richtlijnen en volgens MammaPrint profiel. De eerste uitkomsten van deze studie worden verwacht in 2015. In totaal zijn rond 6600 patiënten geïncludeerd in 100 Ziekenhuizen in 10 Europese landen. In Nederland is namen 8 ziekenhuizen deel aan de studie. De hoofdvraag in deze studie is of chemotherapie bij patiënten met een verhoogd risico volgens de richtlijnen, maar met een gunstig risico volgens het 70-genen profiel veilig achterwege gelaten kan worden. Daartoe worden patiënten, waarbij beide risico’s niet overeenkomen, gerandomiseerd (geloot) voor aanvullende behandeling volgens de huidige richtlijnen of aanvullende behandeling volgens het 70-genen profiel. Voor patiënten die in aanmerking komen voor aanvullende chemotherapie volgt een tweede randomisatie tussen twee verschillende chemotherapeutische behandelingen.


</doc>
<doc id="1313307" url="https://nl.wikipedia.org/wiki?curid=1313307" title="Geschiedenis van de psychiatrie">
Geschiedenis van de psychiatrie

Dit artikel geeft een overzicht van de geschiedenis van de psychiatrie.

In de vroegste culturen werden "gedragsgestoorden" beschouwd als bezeten door een oergeest, natuurgeest of demon. Ook kon er sprake zijn van een overleden voorouder die uit wraak bezit had genomen van de zieke. Remedie kon zijn een schedelboring (schedeltrepanatie) zodat de geest uit het hoofd kon ontsnappen, of zich besmeren met uitwerpselen. Toch werden geesteszieken ook met ontzag behandeld. Zij waren immers in staat met de goden te communiceren. Vaker echter werden geestelijk zieken gemarteld of uitgebannen om de demonen te verdrijven.

In Sparta werden gehandicapte kinderen onmiddellijk bij de geboorte gedood. De samenleving was gericht op het produceren van goede soldaten. Gehandicapten werden beschouwd als waardeloos.

De invloed van slechte goden (bijvoorbeeld de godin Mania) werden beschouwd als de voornaamste oorzaak. De invloed van de goden blijkt ook uit het feit dat de Grieken epilepsie beschouwde als een 'heilige' ziekte. Belangrijkste therapie was het verblijf in een tempel gewijd aan bijvoorbeeld Asklepios. De god openbaarde zich tijdens het verblijf in dromen die werden geduid door arts-priesters.

Later, bij de opkomst van de antieke medische wetenschap (ca. 800 v Chr.), werd door Hippocrates de oorzaak gezocht in een onjuiste verhouding van de vier lichaamsvochten (Humores) bloed, slijm, gele gal en zwarte gal. Op basis hiervan kwam hij tot een viertal temperamenten: cholerisch, sanguin, melancholiek en flagmatiek. Hij tracht de juiste verhouding tussen de lichaamsvochten te herstellen door aderlaten en braaktherapieën, door het afzuigen van gal en slijmen door ontlastende of waterafdrijvende kruiden. De oorzaak voor krankzinnigheid werd door Hippocrates gezocht in het hoofd en bestreden met koude of warme baden, rust, dieet. Zang en muziek werden gebruikt als afleiding. Hippocrates koos voor een indeling van geesteszieken op basis van empirische waarnemingen. Zes vormen van geestesziekte werden door hem beschreven: phrenitis, manie, melancholie, epilepsie, hysterie en scytische ziekte.

Plato koos voor een etiologische/rationalistische benadering. Hij stelde dat geestesziekten een goddelijke oorzaak hadden:

Asclepiades van Bithynië (124 - circa 40) maakte onderscheid tussen waandenkbeelden en hallucinaties en beschreef enkele vormen van geestesstoornissen. De oorzaak hiervan kon volgens hem zowel lichamelijk als geestelijk zijn.

In de Romeinse cultuur was de omgang met geesteszieken te verklaren vanuit twee visies: repressie en therapie.


Zowel bij de Grieken als de Romeinen werd de geestesziekte aanvankelijk vastgesteld door de familie, later door rechters. Een wettelijke basis was er echter niet. Geesteszieken hadden geen rechten en werden beschouwd als wilsonbekwaam. Verzorging was voornamelijk in handen van de familie.

Soms werden geesteszieken gebruikt als nar aan het hof van de keizer. Deze hofnarren of 'natuurlijke narren' kregen een goede verzorging. Ze werden beschouwd als curiosa en dienden als statussymbool.

Claudius Galenus van Pergamon (130 n Chr. - 200 n Chr.) werkte de theorie van Hippocrates verder uit tot de beschrijving van vier persoonlijkheidstypen (temperamentenleer). Volgens hem stond de psychische gesteldheid van een mens in verhouding tot de lichamelijke gezondheid. Als therapieën gebruikte Galenus baden, lichaamsoefeningen, rustkuren, muziek en aderlatingen.

Belangrijkste therapie: rust, massage, dieet, baden, plantenextracten en muziektherapie. In de zevende eeuw bestond er in Fez in Marokko een krankzinnigengesticht.

Tot het begin van de westerse jaartelling werden alle afwijkende mensen buiten de samenleving geplaatst of gedood. Hierbij dient opgemerkt te worden dat veel geesteszieken gewoon een plaats binnen de maatschappij hadden. Veel mensen waren onderontwikkeld (analfabeet) en er waren nog geen algemene omgangsvormen zoals in de daaropvolgende eeuwen. Zolang je productief was binnen de gemeenschap werd je geaccepteerd.

Tussen de verschillende vormen van geesteszieken werd nog geen onderscheid gemaakt. De opvatting van Hippocrates dat geesteszieken een medische behandeling nodig hebben raakten in de middeleeuwen op de achtergrond door het geloof in exorcisme en hekserij. Geesteszieken werden gezien als bezeten door de duivel. Verstoten worden door de maatschappij en te gaan zwerven was de enige optie om te ontkomen aan de brandstapel of als rariteit te verschijnen op de kermis. Om die reden werden geesteszieken aanvankelijk ook niet opgenomen in de kerkelijke of kloosterlijke zorg. Men was bang de duivel binnen te halen.

Met de opkomst van de kerk kregen geesteszieken "het recht op leven". De eerste vormen van zorg voor deze categorie patiënten ontstonden. Binnen de christelijke gemeenschap werden verstandelijk gehandicapten gezien als "Kinderen van God". Net als bij de eerste culturen werden geesteszieken soms beschouwd als boodschappers van god. In dit verband wordt genoemd Margery Kempe (Engeland, 1373 -1440), die in die tijd bekend was vanwege haar contact met de Maagd Maria, Jezus en God de Vader. In sommige kloosterorden werden geesteszieken opgenomen en verzorgd.

Rond 1200 ontstond in de steden de organisatie van zorg voor zieken. Hierbij werd onderscheid gemaakt tussen zieken en bejaarde hulpbehoevenden en de lijders aan besmettelijke ziekten en (agressieve) geesteszieken. Voor de laatste categorie werden speciale gasthuizen gesticht: dolhuizen. Het eerste dolhuis in Europa is de Sint-Jan-ten-Dullen of Sint-Jan-in-de-Olie in Gent, opgericht in 1191. De eerste dolhuizen in Spanje verschenen in 1409 (Valencia en Sevilla). In 1442 werd in Den Bosch het Reijnier van Arkelhuis gesticht. In 1461 volgde de Willem Arntsz Stichting met een dolhuis in Utrecht. Hierbij werd gebruikgemaakt van de nalatenschap van Willem Arntsz. Amsterdam kreeg het eerste dolhuis aan Kloveniersburgwal op de hoek van de Spinhuissteeg in 1562. In deze dolhuizen werden geesteszieken met "zorg" verpleegd. Tijdens de middeleeuwen was de geneeskunst gebaseerd op twee principes: de theorieën van Hippocrates en volksgeneeskunde. Bij geesteszieken geloofde men dat door het schrikken de ziekte door de schrik zal verdwijnen. Men nam het niet erg nauw hoe dit schrikken plaats dienden te vinden. Het toepassen van geselingen kwam regelmatig voor. Om te voorkomen dat de zieken godslasteringen zou uiten werd geadviseerd de zieken te stikken in een kussen ("het smoren van de dollen").

De overheersende opvatting in de middeleeuwen was dat geesteszieken nutteloos waren. Toen aan Luther een verstandelijk en lichamelijk gehandicapte werd getoond noemde hij deze een 'massa carnis' (Bonk vlees). De Nederlandse Hugo de Groot had de mening dat mismaakte geborenen niet menselijk waren en bij de geboorte onmiddellijk gedood moesten worden.

De vervolging van ketters, inquisitieprocessen en heksenvervolging leidden tot het vervolgen van geesteszieken. Johannes Wier (1515 - 1588) streed hier tegen en beschouwde heksen als geestesziek. In zijn visie behoorden geesteszieken in de eerste plaats een medische behandeling nodig te hebben. Het bezeten zijn was in de eerste plaats een gevolg van lichamelijke zwakte of ziekte zoals melancholie. Daarmee kan Johannes Wier worden beschouwd als de eerste psychiater.

Felix Plater (1536 - 1614) was net als Johannes Wier van mening dat natuurlijke oorzaken geesteszieken tot gevolg kunnen hebben. Naar aanleiding van observaties beschreef hij een aantal ziektebeelden en hun symptomen. Op grond hiervan ontstond de eerste classificatie.

Tijdens deze periode werden de algemene omgangsvormen verfijnd. Mensen raken meer ontwikkeld. Gevolg is dat geesteszieken (en andere "afwijkende" mensen zoals misdadigers, wezen, bedelaars, gehandicapten en oproerkraaiers) binnen een dergelijke gemeenschap eerder opvallen en hierdoor een grotere kans hadden verstoten te worden uit de maatschappij, bijvoorbeeld door gedwongen opname in een dolhuis of pesthuis.

Net als in de middeleeuwen geloofde men in de renaissance dat geesteszieken bezeten waren door de duivel. Belangrijk verschil is de schuldvraag. In de middeleeuwen lag de schuld bij de bezetene omdat deze een pact zou hebben gesloten met de duivel. In de renaissance geloofde men dat de bezetene overmeesterd was door de duivel en dus hiervan te genezen waren door het verdrijven (Exorcisme) van de duivel.

In de zeventiende eeuw zorgde economische motieven voor een verschuiving van dolhuis naar tuchthuis. Binnen deze instellingen moest dwangarbeid worden verricht. Nuttelozen konden zich op deze manier alsnog economisch rendabel maken. Een bekend voorbeeld hiervan was het Hôpital Général in Parijs, opgericht in 1656. Dit gasthuis stond model voor vele andere gasthuizen in de rest van Europa. In eerste instantie was dit gasthuis bedoeld voor de opvang van iedereen die niet in eigen onderhoud kon voorzien. Verblijf was niet vanuit liefdadigheid. Opname was verplicht voor iedereen die zich buiten de maatschappelijke normen plaatsten, om wat voor reden (armoede, ziekte) dan ook. "Behandeling" bestond uit een strikt levensritme en het verrichten van dwangarbeid. Dit alles om de inkomsten van de instelling te vergroten. Door deze ontwikkelingen was de diversiteit in opbouw van de populatie binnen deze instelling gering. In de volksmond werden alle instellingen samengevat in de term "Het gesticht". Tot in de negentiende eeuw was het bezoek aan gestichten volksvermaak ("aapjes kijken").
De Nederlander Balthasar Bekker (1634 - 1698) bestreed het bijgeloof bij geesteszieken. Hij kreeg echter weinig bijval. De vervolging, verbanning, foltering en verbranding van geesteszieken duurde voort tot de helft van de 18e eeuw. Daarna verdwijnt het geloof in bezetenheid en hekserij.

In de daaropvolgende periode ontstaat er een belangrijke maatschappelijke en filosofische omwenteling. De Franse Revolutie, industriële revolutie en tal van wetenschappelijke ontdekkingen in de loop van de 19e eeuw droegen bij tot het besef dat geesteszieken in de eerste plaats lichamelijk ziek waren en dus een specifieke medische verzorging nodig hebben. De band tussen religie (de geesteszieke als bezeten door de duivel) en psychiatrie werd hiermee definitief verbroken.

Er ontstond een verschuiving van patiënten van dolhuis naar krankzinnigengesticht. Het aantal opnames steeg enorm. Patiënten werden verpleegd door ongeschoold personeel op basis van intuïtie. Er werden behandelingen toegepast specifiek gericht op het genezen van een aandoening zonder dat men wist wat de oorzaak was van de geesteziekte. Zo beschouwde men masturbatie als een belangrijke oorzaak van krankzinnigheid. De Amerikaanse psychiater Benjamin Rush herstelde de middeleeuwse gewoonte geesteszieken te laten schrikken in de veronderstelling dat doodsangst krankzinnigheid kon herstellen. De verklaring voor krankzinnigheid zou een overschot van bloed in de hersenen zijn. Onder meer op grond van deze theorieën werden geesteszieken nog steeds opgesloten en gefolterd om hen tot de rede te brengen. Belangrijkste therapieën:

De omslag die was ingezet aan het einde van de 18e eeuw zette zich voort in de 19e eeuw. Er ontstond meer behoefte aan classificatie van geestesziekten. Bovendien kwam er langzaam aan meer aandacht voor de kwaliteit van de zorg.

De medische wetenschap gaat vanaf deze tijd uit van de indeling Lichaam - Ziel - Geest. Hierdoor ontstaat een specifieke tak binnen de geneeskunde gericht op het onderzoeken, behandelen en genezen van ziekten van de geest. De arts Johann Christian Reil bedenkt in 1808 de term psychiatrie. De term 'psychiater' werd overigens niet gebruikt: men sprak van "aliënist". Het werk van Wilhelm Griesinger (1817 - 1868) en Emil Kraepelin (1856 - 1926) leidde tot de classificatie van veel psychiatrische ziektebeelden. Met name dementia preacox (schizofrenie) en de manisch depressieve psychose worden erkend als specifieke ziektebeelden. Andere in die tijd bekende ziektebeelden waren hysterie en neurasthenie. Niet alle geesteszieken werden nu meer gediagnosticeerd als "krankzinnig". Verstandelijk gehandicapten vielen ook binnen het psychiatrisch kader, werden ze voorheen simpelweg "idioot" of "onnozel" genoemd, nu werd de gangbare medische term oligofreen (zwakzinnige).

De arts Pinel (1745 - 1826, Frankrijk) maakte school met een nieuwe vorm van verpleging, waarbij geen dwangmiddelen of geweld werden toegepast (no restraints). Patiënten werden zo veel mogelijk vrij (binnen de instelling) gelaten. In Nederland werd dit systeem overgenomen door Dr. Everts (1810 - 1883) en toegepast in het gesticht Meer en Berg bij Santpoort. Het werken in werkplaatsen en moestuinen werd ingevoerd. De instellingen veranderden in zelfvoorzienende minimaatschappijtjes compleet met bakker, slager en boerderij.

Toch werden ook allerlei machines ontworpen om de krankzinnige te bedwingen. De behandeling bestond verder uit toedienen van kalmerende middelen (opiaten, chloral, paraldehyde), aderlaten, laxeren en braakmiddelen. Jean-Étienne Esquirol (1742 - 1840) zet het werk van Pinel voort.
Gevolg van de medische ontdekkingen in de negentiende eeuw is dat de mens steeds meer werd gezien als een verzameling organen en weefsels. Psychiatrische patiënten werden bijvoorbeeld vooral als lichamelijk ziek beschouwd ("hersenlijder") en diende daarom in bed te worden verpleegd. Door lichamelijke rust komen ook de hersenen tot rust. Bovendien was hiermee observatie beter mogelijk. Belangrijke verpleegkundige handelingen: temperatuur meten, observatie van voeding en uitscheidingspatroon en het in bedwang houden van de patiënten. Voor het laatste werden diverse vrijheidsbeperkende maatregelen gebruikt. Bij zeer onrustige patiënten werd badverpleging toegepast, waarbij een patiënt meerdere uren per dag in bad werd verpleegd.

Er ontstaan eind negentiende eeuw steeds meer opvattingen over het ontstaan van geestesziekten. Overigens zonder dat daarvoor wetenschappelijk bewijs was geleverd. In 1893 werden resultaten van onderzoek gepubliceerd van Joseph Breuer (1842 - 1935) en zijn toenmalige assistent Sigmund Freud (1856 - 1939). Kern van hun bevindingen is dat elke neurose het gevolg is van onverwerkte, naar het onderbewuste verdrongen (psychotraumatische) belevingen. Hierdoor wordt de basis gelegd voor de psychoanalyse.

In Nederland verzorgde het echtpaar Johannes van Duuren en Maria van Vulpen vanaf 1838 in het Cellebroederhuis in Nijmegen psychiatrische patiënten op een voor die tijd geheel nieuwe manier. Patiënten mochten vrij rondlopen in plaats van vastgeketend te worden. Men ging op menslievende wijze om met de 'ongelukkige kinderen'. Ze kregen normale kleding en een gewoon bed. Er werd gezocht naar een zinvolle dagbesteding, waarbij gekeken werd naar (werk)ervaring. In plaats van dwang werd geprobeerd de geesteszieke te laten functioneren in een van de buitenwereld afgeschermde wereld. Op den duur konden acht van de elf patiënten die Van Duuren als opzichter onder zijn hoede had zelfs ontslagen worden.

Dankzij de invloed van J.L.C. Schroeder van der Kolk (arts dolhuis (Utrecht)) treedt op 5 oktober 1841 in Nederland de krankzinnigenwet in werking. Deze wet regelde de opname en ontslag van een patiënt, het staatstoezicht op de zorg. De regeling van het staatstoezicht op krankzinnigen volgde in 1884. Hierdoor ontstaat een wettelijke basis voor het minimale aantal dokters en het maximale aantal patiënten. Daarnaast bevorderde deze wet het toepassen van een geneeskundige behandeling, waardoor het gebruik van dwangmiddelen afnam. Beide wetten hebben geleid tot verbetering van de zorg. Geesteszieken mochten niet meer worden opgenomen in gevangenissen. Hierdoor raakten de instellingen overbevolkt, waardoor de kwaliteit van zorg sterk te wensen overliet. Daarnaast trekt door de slechte arbeidsomstandigheden het werk ongeschoold personeel aan.

Johannes Nicolaas Ramaer (1817 - 1887) organiseert de zorg verder. Hij stimuleert de aanschaf van apparatuur voor elektrotherapie, neemt maatregelen om suïcide te voorkomen en voert de paviljoenbouw in. Daarnaast droeg hij bij aan een verder classificatie van psychosen. In 1871 wordt mede door hem de Nederlandse Vereniging van psychiatrie opgericht.

Na 1890 verbetert de zorg door het starten van opleidingen en het verbeteren van de werkomstandigheden. De ontwikkelingen in de reguliere geneeskunde en de opkomst van de ziekenhuizen speelde hierbij een rol.

Voor verstandelijk gehandicapten werd in Abendberg Zwitserland de eerste instelling geopend (1844). In Nederland volgde hofpredikant Van Koetsveld met het "idioten-internaat" in 1856 (Den Haag).

Eind 19e eeuw werkt Sigmund Freud zijn theorieën verder uit. De onderdrukking van seksuele driften in de Jeugdjaren zou zich in de volwassen leeftijd openbaren als neurosen.

Tijdens de Eerste Wereldoorlog wordt het begrip shellshock beschreven als psychotisch verschijnsel. Soms werden soldaten met shell shock beschuldigd van desertie en geëxecuteerd. In Nieuw-Zeeland leidde dit tot de Shot at Dawn Campaign.

Tot laat in de twintigste eeuw viel de zorg voor verstandelijk gehandicapten onder de psychiatrie, een ander voorbeeld van voortschrijdend inzicht is homoseksualiteit, dat tot 1973 door de American Psychiatric Association – ingevolge haar DSM-II (editie 1968), een over de hele wereld als standaard gebruikt diagnostisch handboek – als een psychiatrische aandoening werd beschouwd.

Tot de jaren vijftig waren voor veel psychiatrische aandoeningen geen medicijnen beschikbaar.

Na 1925 kregen de ideeën van prof. W.M. van der Scheer grote invloed. Een zinnige daginvulling door allerlei vormen van arbeidstherapie en andere bezigheden voorkwam verveling en was gericht op verbetering van de geestesziekte. Het doorvoeren van deze zogenoemde 'aktievere therapie' had grote invloed op de wijze van verplegen: de 'bewakers' werden 'begeleiders'.

In 1948 werden de psychiatrie en neurologie gescheiden in aparte onderzoeksgebieden. Vóór 1948 noemden artsen zich neuropsychiaters. De scheiding tussen deze twee werkvelden zorgde voor een verdeling tussen patiënten met fysieke ziekten (neurologie) en patiënten met psychische problemen (psychiatrie).

Na 1950 werd de verklaring voor psychiatrische stoornissen vooral gezocht in sociale en maatschappelijke oorzaken. Modern onderzoek laat duidelijker zien dat een groot deel van de psychische stoornissen veroorzaakt wordt door genetische factoren. Voor autisme is dit bijvoorbeeld 90 procent. Daarnaast spelen biologische factoren een belangrijke rol, zoals prenatale beschadiging van de vrucht door intoxicaties en virusinfecties via de moeder. Verwacht wordt dat moleculaire genetica en hersenonderzoek zullen leiden tot een nieuwe classificatie van psychiatrische stoornissen. Over de effectiviteit van behandelingen in de psychiatrie verzamelt het Trimbos-instituut tweejaarlijks gegevens.


</doc>
<doc id="1313320" url="https://nl.wikipedia.org/wiki?curid=1313320" title="Furfural">
Furfural

Furfural is een heterocyclisch aldehyde. Het is een kleurloze tot lichtgele, olieachtige vloeistof die een hogere dichtheid dan water bezit. De vloeistof wordt rood-bruin bij blootstelling aan de lucht. Ze heeft een smaak en geur die doet denken aan gebakken brood, amandel of karamel.

De naam furfural is afgeleid van het Latijnse "furfur", wat zemelen betekent.

Furfural komt voor in sommige etherische plantenoliën, en kan geproduceerd worden uit plantenmateriaal van verschillende oorsprong; meest gebruikt zijn landbouwafvalproducten die pentosanen bevatten zoals maïskolven, rijstschillen, graanschillen, of bagasse (restmateriaal van suikerriet). Met zwavelzuur worden die omgezet (dehydratatie) tot furfural:

Furfural is ook een bijproduct van de papierproductie.

Het grootste gebruik van furfural is als grondstof voor andere chemische stoffen en geneesmiddelen, onder meer voor furfurylalcohol, tetrahydrofuraan, furaan, furaanzuur, furfurylamine en furaanharsen. Verder wordt het aangewend als geurstof, impregneermiddel en als brandstofadditief (samen met rode kleurstof als additief in rode diesel voor landbouwvoertuigen) om dieselolie als vrijgesteld van accijns te markeren; de heftige reactie wordt dan als bewijs gezien dat er sporen van accijnsvrije diesel aanwezig zijn, en grond voor een naheffing.

Furfural dient als oplosmiddel in de petrochemische industrie om verzadigde en onverzadigde verbindingen te scheiden door middel van extractie.

Furfural reageert hevig tot explosief met vele verbindingen, onder meer sterke oxidantia. De stof polymeriseert onder invloed van sterke zuren of basen.

Furfural is giftig bij inademen of inslikken. De stof is irriterend voor de ogen, de huid en de luchtwegen. De vloeistof ontvet de huid en kan effecten hebben op de lever.

Er zijn beperkte aanwijzingen uit dierproeven dat furfural carcinogeen zou zijn (indeling in categorie 3).



</doc>
<doc id="1313457" url="https://nl.wikipedia.org/wiki?curid=1313457" title="Furfurylalcohol">
Furfurylalcohol

Furfurylalcohol is een furaanderivaat, meer bepaald een alcohol, dat bestaat uit een furaanring waarop een hydroxymethylgroep is gesubstitueerd. Het is een kleurloze tot lichtgele, olieachtige vloeistof. Het heeft een milde, warme, olieachtige geur en smaakt enigszins naar karamel.

Furfurylalcohol is goed oplosbaar in water en vormt ermee een azeotroop.

Furfurylalcohol wordt bereid door katalytische hydrogenering van furfural. In België gebeurt dit door TransFurans Chemicals in Geel. Dit proces werd in 1934 geïntroduceerd door de Quaker Oats Company in Memphis (Tennessee). Het tegenwoordige TransFurans Chemicals behoorde tot 1998 bij Quaker Oats.

De olie die men bekomt door gemalen, geroosterde koffiebonen te destilleren met stoom bevat ongeveer 50% furfurylalcohol.

Het voornaamste gebruik is in de gieterij-industrie. Harsen op basis van furfurylalcohol zijn geschikt als bindmiddel voor het zand waaruit de gietvormen worden gevormd.

Verder wordt het gebruikt in de productie van lijmen, verven, lakken en coatings, en bij de synthese van geneesmiddelen.

Aan sommige voedingsproducten wordt wat furfurylalcohol toegevoegd als aromastof en smaakstof (snoepgoed, dranken, bakgoed).

Furfurylalcohol kan in contact met sterke zuren exotherme en explosieve reacties geven. Contact met ogen of huid kan sterke irritatie opleveren. Het is ook schadelijk bij inslikken. Langdurige of herhaalde onbeschermde blootstelling aan de vloeistof kan dodelijk zijn.



</doc>
<doc id="1313727" url="https://nl.wikipedia.org/wiki?curid=1313727" title="VieCuri">
VieCuri

Het VieCuri Medisch Centrum is een Nederlands ziekenhuis in de Noord-Limburgse plaatsen Venlo en Venray. Het medisch centrum heeft 569 bedden, waarvan 481 op de locatie in Venlo en 88 op de locatie in Venray. Het ziekenhuis biedt werk aan ruim 2.600 medewerkers, 130 specialisten, 70 arts-assistenten en een groot aantal vrijwilligers.




</doc>
<doc id="1313942" url="https://nl.wikipedia.org/wiki?curid=1313942" title="Persoonia (tijdschrift)">
Persoonia (tijdschrift)

Persoonia is een mycologisch tijdschrift dat in 1959 door het Rijksherbarium is geïntroduceerd. Het tijdschrift is vernoemd naar mycoloog Christiaan Hendrik Persoon (1761-1836). De huidige ondertitel luidt: "Molecular Phylogeny and Evolution of Fungi". Tegenwoordig wordt het tijdschrift uitgegeven door het Nationaal Herbarium Nederland (de opvolger van het Rijksherbarium) in samenwerking met het Centraalbureau voor Schimmelcultures. De hoofdredacteuren zijn Machiel Noordeloos en Pedro Crous. 

In het tijdschrift worden artikels gepubliceerd met betrekking tot moleculaire fylogenie en evolutiebiologie van schimmels. Er wordt zowel gepubliceerd over reeds bekende schimmeltaxa, als over nieuwe taxa. Naast onderzoeksartikels worden er overzichtsartikels en boekrecensies in het tijdschrift geplaatst. 

Artikelen worden voor publicatie wordt onderworpen aan peer review door gekwalificeerde, onafhankelijke wetenschappers. De artikelen worden sinds 2006 maandelijks gepubliceerd op het internet, waar ze vrij toegankelijk zijn. Tevens worden de artikelen maandelijks op papier verzonden naar meerdere bibliotheken. De artikelen worden jaarlijks gebonden en uitgegeven in twee volumes. 



</doc>
<doc id="1314679" url="https://nl.wikipedia.org/wiki?curid=1314679" title="Zuignap">
Zuignap

Een zuignap is een plat maar komvormig, rond voorwerp dat meestal gemaakt is van flexibel materiaal zoals rubber of een rubber-achtige stof. Een zuignap laat door de elasticiteit gemakkelijk lucht ontsnappen uit de holte tussen de nap en de ondergrond bij enige druk aan de bovenzijde maar bij het loslaten moet een kracht worden geleverd die het ontstane vacuüm overtreft. Het vacuüm ontstaat doordat er vanuit het midden aan de zuignap wordt getrokken, terwijl de randen luchtdicht aan de ondergrond zijn gehecht. Veel zuignappen hebben daarom een lipje aan de rand zodat er lucht wordt ingebracht en het vacuüm wordt opgeheven. Zuignappen hebben vele toepassingen, ze dienen met name om voorwerpen te hechten aan een zeer gladde ondergrond. 

Zuignappen komen ook voor in de natuur, zoals bij de inktvissen om prooien te overmeesteren en sommige mannelijke waterkevers, zoals de geelgerande waterroofkever, om de vrouwtjes tijdens de paring vast te houden.


</doc>
<doc id="1315078" url="https://nl.wikipedia.org/wiki?curid=1315078" title="Prinsengrachtziekenhuis">
Prinsengrachtziekenhuis

Het Prinsengrachtziekenhuis was een 19e-eeuws ziekenhuis aan Prinsengracht 769 in Amsterdam. Sinds de fusie met het Onze Lieve Vrouwe Gasthuis (OLVG) in 1994 was het een polikliniek onder de naam OLVG locatie Prinsengracht. Het gebouw, ontworpen door J.H. Leliman, werd in 2001 aangewezen als rijksmonument.

De protestants-christelijke Vereeniging voor Ziekenverpleging, opgericht in 1843 na een cholera-epidemie, liet in 1854 een ziekenhuis bouwen op de plek van drie afgebrande grachtenpanden. Dit Prinsengrachtziekenhuis, dat in juni 1857 in gebruik genomen werd, was in de negentiende eeuw een hospitaal voor de gegoede burgerij, terwijl de arme bewoners van de stad aangewezen waren op het Binnengasthuis.

Oorspronkelijk had het ziekenhuis geen aparte OK-afdeling. De eigen kamer was zo nodig ook operatiekamer. Later werd de bovenste verdieping als aparte OK-afdeling ingericht zonder recovery. Alle verpleegkundigen waren vrouwen; pas in 1978 mochten ook mannen verpleger in het ziekenhuis worden.

Fusiebesprekingen tussen het protestantse Prinsengrachtziekenhuis en rooms-katholieke OLVG begonnen in 1993. De fusie kwam een jaar later tot stand. In 1996 werden de laatste 36 bedden in het Prinsengrachtziekenhuis opgeheven en kreeg het ziekenhuis een puur poliklinische functie. In 2014 werd ook de polikliniek gesloten. Sindsdien zijn er enkele anti-krakers in aanwezig. In februari 2016 verleende de gemeente een kapvergunning voor de bijzondere bomen in de binnentuin tussen het oorspronkelijke zusterhuis aan de Kerkstraat en de gebouwen aan de Prinsengracht, nrs 767 en 769, 1017 JZ. 

Het ziekenhuis had veel bekende patiënten. De schrijver Simon Carmiggelt werd er in oktober 1987, vlak voor zijn dood, twee keer opgenomen. Schrijver Chr. J. van Geel overleed in het ziekenhuis in 1974, na een operatie aan een tumor in zijn ruggenmerg. De Amsterdamse burgemeester Arnold Jan d'Ailly overleed in het ziekenhuis in 1967. De Vlaamse kunstschilder en beeldhouwer Rik Wouters overleed er in 1916. Sportverslaggever en presentator Barend Barendse stierf er in 1981.

Een medisch onderzoek van zo'n 5.000 betrokkenen bij de Bijlmerramp vond plaats in het Prinsengrachtziekenhuis in 1999.

De plantkundige Jacob Heimans was van 1959 tot zijn overlijden in 1978 emeritus hoogleraar in het Prinsengrachtziekenhuis, waar hij onderzoek deed naar erfelijkheid en evolutie. 



</doc>
<doc id="1315095" url="https://nl.wikipedia.org/wiki?curid=1315095" title="Bessie Brown">
Bessie Brown

Bessie Brown (Cleveland (Ohio), 1895 - ?, 1955) (ook bekend als "the original Bessie Brown") was een Amerikaanse blues- en jazzzangeres. 

In de jaren twintig trad ze in meerdere revues op als zangeres en in een travestie-act (zoals 'Moonshine Revue', 'the Whirl of Joy' en 'Dark-Town Frolics'). In 1925 kwam haar eerste plaat bij Pathé uit, 'Them Has Been Blues'. Tot 1929 zouden er nog meer volgen, op verschillende labels, waarbij ze werd begeleid door mannen uit de groepen van pianist Clarence Williams of Fletcher Henderson. Enkele namen: Rex Stewart, Coleman Hawkins, Buster Bailey, Henderson en Williams. De platen werden onder verschillende namen uitgebracht: Caroline Lee, Mandy Lee, Sadie Green en, zelfs, Rosa Henderson. Bessie Brown had een diepe stem en zong zoals Sophie Tucker. Ze moet niet worden verward met een andere Bessie Brown, een blueszangeres die duetten opnam met George Williams. 

Begin jaren dertig trouwde Bessie Brown en stapte ze uit de muziekwereld. Ze kreeg drie kinderen. Bessie Brown stierf aan een hartaanval. 



</doc>
<doc id="1315136" url="https://nl.wikipedia.org/wiki?curid=1315136" title="Distributievolume">
Distributievolume

Het distributievolume of verdelingsvolume (V) is een term uit de farmacokinetiek om de verdeling (distributie) van een geneesmiddel in het lichaam na inname te kwantificeren.

Het distributievolume wordt gedefinieerd als het (schijnbare) volume dat een bepaalde hoeveelheid geneesmiddel nodig heeft om dezelfde plasmaconcentraties als de geobserveerde te produceren, in het geval het geneesmiddel gelijkmatig in alle compartimenten (plasma, weefsels, vet) zou distribueren.

Het distributievolume wordt als volgt berekend:

Voorbeelden van distributievolumina.


</doc>
<doc id="1315581" url="https://nl.wikipedia.org/wiki?curid=1315581" title="Plasmine">
Plasmine

Plasmine is een glycoproteïne dat een grote rol speelt in de fibrinolyse: het oplossen van bloedstolsel. Het kan fibrinogeen, fibrine, protrombine, factor V en factor VIII afbreken waardoor het de bloedstolling tenietdoet.

Plasmine wordt omgezet uit plasminogeen onder invloed van tissue plasminogen activator (t-PA) en urokinase. Wanneer de bloedprop zich vormt, zal fibrine plasminogeen opnemen en meenemen in het stolsel. T-PA, met kleine beetjes vrijgelaten uit het vaatwandendotheel, zal in de bloedklont plasminogeen omzetten naar plasmine. De propafbraak start dus van binnenuit. Wanneer het plasmine het trombine doorbroken heeft, komt het vrij in het bloed waar het verder zijn functie uitoefent. Hier zullen echter anti-plasmines plasmine afbreken om de stolling en fibrinolyse in balans te houden.

Plasmine is belangrijk, omdat het op bovenstaande wijze de kleinste bloedvaatjes in het lichaam vrij kan houden, wanneer deze verstopt raken met een bloedklont.


</doc>
<doc id="1315582" url="https://nl.wikipedia.org/wiki?curid=1315582" title="Plasminogeen">
Plasminogeen

Plasminogeen is een glycoproteïne dat een grote rol heeft in de fibrinolyse.

Het wordt geproduceerd door de lever en circuleert in het plasma of wordt vervoerd door eosinofielen als pro-enzyme. Onder invloed van Tissue plasminogen activator (t-PA)kan het worden omgezet naar plasmine wat een grote rol speelt in de fibrinolyse.



</doc>
<doc id="1316085" url="https://nl.wikipedia.org/wiki?curid=1316085" title="Reimut Reiche">
Reimut Reiche

Reimut Reiche (Esslingen am Neckar, 20 juni 1941) is een Duitse socioloog, seksuoloog, auteur en psychoanalyticus.

Reiche was een activist in de Berlijnse Sozialistischer Deutscher Studentenbund, waarvan hij in 1966 een van de leiders werd. In Frankfurt behoorde hij tot de linksradicale Revolutionärer Kampf. In beide steden studeerde hij sociologie. Hierna werkte hij onder andere voor het Institut für Sexualwissenschaft en voor de Johann Wolfgang Goethe-Universiteit. In 1991 promoveerde hij op het werk "Geschlechterspannung".

Reiche is een aanhanger van Sigmund Freud en bezocht van 1973 tot 1980 het Sigmund-Freud-Institut in Frankfurt am Main. Hierna begon hij een praktijk als psychoanalyticus.



</doc>
<doc id="1316271" url="https://nl.wikipedia.org/wiki?curid=1316271" title="Benigne paroxismale positieduizeligheid">
Benigne paroxismale positieduizeligheid

Benigne paroxismale positiedraaiduizeligheid (of BPPD, ook Benigne paroxismale positioneringsduizeligheid of Benigne paroxismale vertigo) is een goedaardige (benigne) aandoening die gekenmerkt wordt door acute kortdurende heftige draaiduizeligheid na hoofdbewegingen zoals gaan liggen en weer overeind komen. De duizeligheid gaat soms gepaard met misselijkheid. Bij herhaling van de snelle hoofdbewegingen vermindert de duizeligheid of verdwijnt zelfs. BPPD onderscheidt zich daarin van andere vormen van duizeligheid. BPPD lijkt een gevolg te zijn van neerslag van anorganisch materiaal in het evenwichtsorgaan waarmee zintuigcellen geprikkeld worden en zo een draaisensatie teweegbrengen. De oorzaak lijkt in veel gevallen van BPPD een trauma aan het hoofd. Ook degeneratie van evenwichtssysteem in het binnenoor speelt boven de 50 jaar een rol. De oorzaak van BPPD blijft in de helft van de gevallen onduidelijk.

Het is nog niet duidelijk wat de beste behandeling is voor BPPD.
In veel gevallen gaat het vanzelf weer over. Rust is in elk geval niet aangewezen omdat dit er juist voor zorgt dat het evenwichtsorgaan bewegingen ontwent.
Als de diagnose door een kno-arts is vastgesteld, worden veelal specifieke bewegingsoefeningen (volgens Brandt - Daroff) gegeven.
De laatste jaren is een andere therapie in opkomst. Dit is de manoeuvre van Epley, waarbij door een ingewikkelde kanteltechniek de BPPD soms kan worden opgeheven. 



</doc>
<doc id="1316273" url="https://nl.wikipedia.org/wiki?curid=1316273" title="Stanisława Walasiewicz">
Stanisława Walasiewicz

Stanisława (Stasia) Walasiewicz of Stanisława Walasiewiczówna, ook bekend als Stella Walsh (Wierzchownia, Polen, 11 april 1911 – Cleveland, 4 december 1980) was een Poolse atlete, die op de Olympische Spelen van 1932 een gouden medaille won op de 100 m bij de vrouwen. Vier jaar later voegde zij daar op deze afstand olympisch zilver aan toe.

De Poolse Walasiewicz emigreerde toen zij drie jaar oud was van Polen naar Cleveland, Ohio, waar haar vader werk vond in een staalfabriek. Ze was lenig en snel en won in 1927 met gemak een competitie voor een plaats in het Amerikaanse Olympische Team, opgezet door Cleveland Press. Maar de zestien jaar oude Stanisława Walasiewicz, die zich in Amerika Stella Walsh noemde, was geen Amerikaanse en kon dat ook nog niet worden, voordat ze de leeftijd van 21 jaar had bereikt. Het succes van Halina Konopacka, een Poolse atlete die goud won bij het discuswerpen op de Olympische Spelen van 1928, inspireerde haar om zich aan te sluiten bij de plaatselijke tak in Cleveland van de Poolse jongerenorganisatie Sokół, een sport- en patriottistische organisatie, die ook actief was in de Poolse diaspora.

In 1932 was Walsh tot de groep olympische favorietes gaan behoren. Om de gouden medaille voor de Verenigde Staten veilig te stellen, werd ze nu met aandrang verzocht om zich te laten naturaliseren. Men bood haar een betrekking aan in het "Cleveland Recreation Department", die ze ook graag had aanvaard, maar dan kon ze niet deelnemen aan de Olympische Spelen. Iemand die zijn hoofdberoep in de sport uitoefende, werd als prof beschouwd. 24 uren voor de Spelen gaf ze de naturalisatiepapieren terug en werd daarvoor door Polen beloond met een betrekking op het consulaat in New York.

Ze nam dus als Poolse deel aan de Spelen in Los Angeles. Daar won ze een gouden medaille op de 100 m in een tijd van 11,9 s, een evenaring van het wereldrecord van de Nederlandse Tollien Schuurman, de eerste vrouw ter wereld die twee jaar eerder de twaalf seconden-barrière had doorbroken. Als 'Stasia' keerde ze weer terug naar Polen, waar ze uiteraard meer dan welkom was na haar olympische zege. Ze werd gedurende drie jaar verkozen tot beste sportvrouw van Polen. Na een blessure nam ze in 1933 weer deel aan de competitie en was in Europa nagenoeg niet te kloppen op de 100 m, op welk onderdeel zij dat jaar in Poznań het wereldrecord aanscherpte tot 11,8. Nu was zij voor het eerst alleenheerser op de 100 m geworden. Daarnaast was zij evenmin te verslaan op de 60 m, de 80 m horden en de 4 x 200 estafette.

Bijzonder was in 1933 de ontmoeting tussen Stanisława Walasiewicz en Tollien Schuurman bij een invitatiewedstrijd in het Belgische Schaarbeek. In een rechtstreeks duel werd de olympisch kampioene tweemaal geklopt door de Nederlandse; eerst op de 100 m, waarin Schuurman haar eigen, op dat moment nog geldende wereldrecord van 11,9 evenaarde, en vervolgens ook op de 200 m, waarop Schuurman tot 24,6 kwam. Deze tijd, weliswaar de op-één-na beste wereldtijd ooit, lag een halve seconde boven het wereldrecord van de Poolse, dat zij het jaar ervoor in Chicago op 24,1 had gesteld. Pas jaren later kwam men erachter, dat Walasiewicz haar tijd in Chicago op een rechte baan had gelopen en dat deze dus nooit goedgekeurd had mogen worden. Slechts een 200 m, gelopen op een baan mét bocht, komt voor een erkenning als record in aanmerking. De IAAF heeft deze fout overigens pas in de jaren tachtig ingezien en het record van Schuurman toen alsnog zijn terechte plaats op de recordlijst gegeven.

In 1934 verbeterde Stanisława Walasiewicz haar eigen wereldrecord verder naar 11,7 en hoewel er in de Verenigde Staten inmiddels een heel rappe sprintster in de persoon van de militair Helen Stephens was opgestaan, met tijden van 11,9 en 11,8 achter haar naam, was de Poolse in 1936 op de Spelen van Berlijn als regerend titelhoudster toch de uitgesproken favoriete voor het goud. In Berlijn werd zij echter verrassend verslagen door Helen Stephens. De Polen waren zo geschokt door dit verlies, dat ze een gendertest eisten voor Helen Stephens, van wie ook in eigen land werd vermoed dat ze een man was. Stephens behield na een keuring echter de gouden medaille, ze doorstond de seksetest.

Walsh verhuisde terug naar Amerika, waar ze haar loopbaan voortzette. Het waren echter haar nadagen. Toen Polen na de oorlog bezet werd door de Russen, besloot Walsh in de Verenigde Staten te blijven en de Amerikaanse nationaliteit aan te nemen. Dat was in 1947. Door haar kortstondige huwelijk in 1956 met de olympische bokser Neil Olson, kon Walsh ook voor de Verenigde Staten uitkomen op de Olympische Spelen. Olson verklaarde desgevraagd, dat Walsh altijd het licht uitdeed bij het geslachtsverkeer, maar dat hij haar wel als een vrouw beschouwde. Walsh bleef zich overigens wel altijd Stella Walsh Olson noemen.

Walsh bleef zich inzetten voor de sport in Cleveland, vooral voor de Poolse gemeenschap. Op 4 december 1980 was de 69-jarige Walsh slachtoffer van een roofoverval in een winkelcentrum in Cleveland. Toen ze zich bij het uitpakken van haar winkelwagentje probeerde te verzetten tegen twee mannen die haar wilden beroven, trok een van de twee een revolver en er ontstond een handgemeen; Walsh werd door een kogel geraakt in haar buik en overleed enkele uren later.

De lijkschouwer Samuel Gerber had bij de autopsie een opmerkelijke ontdekking gedaan en verklaarde dat Stella Walsh een bijzonder genetisch mozaïek had van chromosomen 45X0 en 46XY - een uiterst zeldzame speling van de natuur, met een even zeldzame onbalans in chromosomen X en Y. Zoals ook bij Foekje Dillema is vastgesteld zijn er meer X dan Y-chromosomen waargenomen. Walsh had zowel ‘mannelijke’ als ‘vrouwelijke’ lichaamscellen en zowel mannelijke als vrouwelijke geslachtskenmerken. 45XO is een cel met slechts één geslachtschromosoom. 

Gerber voegde eraan toe - om de geruchten de kop in te drukken - dat Walsh hoewel zij onduidelijke geslachtskenmerken had, toch als vrouw beschouwd moest worden, omdat ze als meisje was opgevoed, zelf vond dat ze een vrouw was en als vrouw leefde. Sociaal, cultureel en wettelijk was Walsh een vrouw.

Toch kon Gerber niet voorkomen dat Walsh postuum de bijnaam ’Stella the fella’ (Stella de kerel) kreeg, en zelfs nu nog als een bedrieger wordt beschouwd in de sportpers. Het IOC zag in het onderzoek van Gerber geen aanleiding om haar alsnog de olympische medaille te ontnemen. Walsh was en bleef de winnares van het sprintgoud van 1932. Walsh is begraven in Cleveland, Ohio. De schutters zijn in 1983 gearresteerd.













</doc>
<doc id="1316873" url="https://nl.wikipedia.org/wiki?curid=1316873" title="Merkelcelpolyomavirus">
Merkelcelpolyomavirus

Merkelcelpolyomavirus (MCV of MCPyV) is een virus dat verantwoordelijk wordt gehouden voor het ontstaan van Merkelcelcarcinoom en werd voor het eerst beschreven in januari 2008.


</doc>
<doc id="1317047" url="https://nl.wikipedia.org/wiki?curid=1317047" title="International Headache Society">
International Headache Society

De International Headache Society (IHS, ofwel Internationale Hoofdpijn Vereniging) is een ideële organisatie uit het Verenigd Koninkrijk. Het is een organisatie die zich wereldwijd inzet voor patiënten met hoofdpijn en werd in 1981 opgericht door personen die via allerlei beroepen in contact kwamen met hoofdpijnpatiënten. De IHS is sinds 1995 erkend als goed doel en heeft inmiddels meer dan duizend officiële leden. De vereniging geeft het medisch tijdschrift Cephalalgia uit en organiseert om het jaar het "International Headache Congress".

De vereniging heeft in 1988 criteria opgesteld voor het diagnosticeren en onderscheiden van de verschillende hoofdpijnsyndromen. Het bracht van deze wereldwijd gebruikte richtlijn in 2004 een herziene versie uit.




</doc>
<doc id="1318222" url="https://nl.wikipedia.org/wiki?curid=1318222" title="Premaligne">
Premaligne

Premaligne is een benaming uit de geneeskunde. Het duidt aan dat een bepaalde afwijking niet kwaadaardig (maligne) is, maar ook niet helemaal goedaardig (benigne). Het wordt vooral gebruikt als term voor "voorstadia" van kanker: de cellen in de betreffende afwijking vertonen allerlei kenmerken die kankercellen ook vertonen, maar slechts in beperkte mate. Vaak worden premaligne aandoeningen behandeld, om te voorkómen dat er kanker uit ontstaat.

De termen "voorstadium" en "pre"maligne suggereren een vastliggende ontwikkeling, maar dat moet genuanceerd worden: premaligne afwijkingen worden zeker niet altijd maligne. Virusinfecties (zoals het humaan papillomavirus, HPV) kunnen de cellen namelijk een afwijkend uiterlijk geven, terwijl het virus vaak na enige tijd door het afweersysteem wordt herkend en opgeruimd. Daarmee verdwijnt dan ook weer de afwijking.

Een kanker die niet in omliggende weefsels doorgroeit maar verder wel alle maligne kenmerken vertoont, wordt carcinoma in situ genoemd. Dit zou als een (ernstige) premaligne afwijking beschouwd kunnen worden, maar meestal wordt dit als maligne beschouwd.



</doc>
<doc id="1318286" url="https://nl.wikipedia.org/wiki?curid=1318286" title="Fonofobie">
Fonofobie

Fonofobie (van het Grieks: φωνή "phōné" = geluid, φόβος "phóbos" = vrees), ook wel ligyrofobie (Grieks: λιγυρός "ligurós" = helder/schel (van geluid)) genoemd, is overgevoeligheid of angst voor (luid) geluid of stemmen. Fonofobie wordt ook in de betekenis van "spraakvrees" of "glossofobie" gebruikt.

Fonofobie treedt, soms samen met fotofobie, ook op bij migrainepatiënten. De prikkeling van de hersenen met geluidsimpulsen kan door lijders aan fonofobie ervaren worden als pijn.

Fonofobie kan gerelateerd zijn, veroorzaakt worden of verward worden met hyperacusis, een extreme gevoeligheid voor harde geluiden.

Veel dieren schrikken van onverwachte of overmatige geluiden (zo zijn veel honden bang voor het geluid van vuurwerk), maar dit hoeft niet direct fonofobie te zijn. Er vindt onderzoek plaats naar het vóórkomen van fonofobie bij dieren.



</doc>
<doc id="1318345" url="https://nl.wikipedia.org/wiki?curid=1318345" title="Morbus Bowen">
Morbus Bowen

Morbus Bowen ofwel de ziekte van Bowen is een voorstadium van huidkanker. Het wordt beschouwd als een (plaveiselcel)-carcinoma in situ: dat wil zeggen een kanker die niet doorgroeit naar diepere huidlagen en dus niet uitzaait. Als geen behandeling wordt ingesteld "kan" er uit deze plekken huidkanker ontstaan. Daarom wordt de aandoening in de regel behandeld.

Verschillende oorzaken zijn:

De diagnose morbus Bowen wordt gesteld door middel van histologisch onderzoek. De cellen van de opperhuid zien er dan onrustig ("atypisch") uit: onregelmatig van vorm, wisselend van kleur, ongeordend van ligging. Bij
morbus Bowen is deze onrust aanwezig over de gehele dikte van de opperhuid. Per definitie blijven de afwijkingen tot de opperhuid beperkt, en groeien ze niet de dermis (lederhuid) in, want dan zou er sprake zijn van een plaveiselcelcarcinoom. Echter in de praktijk is dit verschil niet altijd even duidelijk vast te stellen; ook getrainde pathologen komen vrij vaak tot uiteenlopende conclusies. 

Excisie heeft als voordeel dat het zeer effectief is, en controle mogelijk maakt (waarbij wordt nagegaan of de afwijking helemaal verwijderd is en of de diagnose klopt). Nadeel is dat er een operatie voor nodig is (die een litteken achterlaat, en het risico op wondinfectie met zich meebrengt). De andere methoden zijn minder effectief, maar laten (meestal) minder ernstige littekens achter.



</doc>
<doc id="1318586" url="https://nl.wikipedia.org/wiki?curid=1318586" title="Orde der artsen">
Orde der artsen

De Orde der artsen (Frans: "Ordre des médecins") is een Belgische beroepsvereniging van artsen. Haar taak is te "waken over het naleven van de regels van medische plichtenleer" (deontologie) en "over de handhaving van de eer, de bescheidenheid, de eerlijkheid en de waardigheid" van de op haar lijst ingeschreven artsen. Ze is dus verantwoordelijk voor het medisch tuchtrecht. Hiervoor baseert ze zich onder andere op de Code van geneeskundige plichtenleer (zogenaamde Rode boekje).

Volgens de Belgische wet (Koninklijk Besluit nr. 78 van 1967 betreffende de uitoefening van de gezondheidszorgberoepen) moet een arts lid zijn van de Orde der artsen om het beroep te mogen uitoefenen. Hierdoor zijn ze onderworpen aan mogelijke tuchtmaatregelen (deze zijn: de waarschuwing, de berisping, de censuur, de schorsing voor een maximum van twee jaar, en de schrapping van de lijst). De inschrijving op de lijst van de Orde kan ook vanaf het begin geweigerd worden, bijvoorbeeld wanneer er een ernstig feit heeft plaatsgevonden dat tot de schrapping geleid zou hebben, of wanneer er inlichtingen zijn die wijzen op wangedrag van buitenlandse artsen.

Het jaarlijks lidgeld schommelt tussen de 150 tot 200 euro en verschilt naargelang provincie.

De orde verdedigt de beroepsbelangen van de artsen bij de verschillende overheden. Zo is zij een gesprekspartner bij het overleg in het RIZIV. Daarnaast geeft de orde ook advies over allerhande onderwerpen die met het uitoefenen van het ambt te maken hebben, zoals bijvoorbeeld het advies over de "kennis van de taal van de regio" (17/05/2008).

De Orde bestaat uit een verkozen raad per provincie (Provinciale Raden, niet te verwarren met de Provinciale Geneeskunde Commissies), waaruit een Nationale Raad wordt gekozen. Verder wordt de nationale raad aangevuld met deskundigen uit universiteiten (3 voor de Waalse faculteiten en 3 voor de Vlaamse faculteiten in Leuven, Gent en Brussel) en voorgezeten door een door de Koning benoemde rechter van het Hof van Cassatie. Daarnaast is er een Nederlands- en een Franstalige Raad van Beroep.


De Orde werd opgericht bij de wet van 25 juli 1938. Bij de oprichting was de voornaamste doelstelling een aantal misbruiken in het medisch beroep, zoals "het overdreven aantal medische verrichtingen, vooral op vlak van bioklinische analyses" tegen te gaan. Deze wet werd vervangen door het Koninklijk Besluit nr. 79 van 10 november 1967 betreffende de Orde der artsen.

Op 27 augustus 2015 werd een aanpassing van het Koninklijk Besluit nr. 79 van 10 november 1967 betreffende de Orde der geneesheren doorgevoerd waarin de naam van de Orde werd gewijzigd van "Orde van geneesheren" naar "Orde der artsen". Minister van Sociale zaken en Volksgezondheid Maggie De Block nam de beslissing rond deze naamswijziging om tegemoet te komen aan de vervrouwelijking van het beroep en om zo de orde meer gender neutraal te maken.


Een van de punten van kritiek is dat de Orde vaak tegelijk rechter en partij is in geschillen met haar leden. Wanneer patiënten of andere derden een arts aanklagen bij de Orde, worden zij hier bovendien niet bij betrokken (wordt niet ingelicht over het besluit en kan ook niet in beroep gaan), hetgeen de transparantie van de tuchtrechtspraak niet bevordert.

Daarnaast wordt haar verweten dat ze niet streng genoeg optreedt tegen beroepsfouten van haar leden, of anderzijds te streng was tegen alternatieve zienswijzen op de uitoefening van de geneeskunde. Voorbeelden hiervan zijn het dispuut met dokter Herman Le Compte en met de artsen van "Geneeskunde voor het Volk", die weigeren hun lidgeld te betalen.

Intern zijn er ook verschillende strekkingen, die niet altijd even harmonieus samenwerken. Zo zijn er soms belangenconflicten tussen de verschillende categorieën van artsen, huisartsen versus specialisten, of voorstanders van preventieve geneeskunde (meer aan Vlaamse kant) en curatieve geneeskunde (meer aan Franstalige kant).

Vanwege het (vermeende) misbruik van hun machtspositie wordt ze door tegenstanders dan ook soms "Horde van geneesheren" genoemd. Een verwijzing naar de oude naam van de Orde der artsen.




</doc>
<doc id="1318915" url="https://nl.wikipedia.org/wiki?curid=1318915" title="Tetanus">
Tetanus

Tetanus, ook wel kaakklem of wondkramp genoemd, wordt veroorzaakt door de bacterie "Clostridium tetani", die algemeen in aarde en straatvuil (vroeger speelde paardenmest hierin een belangrijke rol) voorkomt. De spore van de bacterie kan bij een verwonding in het lichaam komen en zich daar gaan vermenigvuldigen. Dat gebeurt vooral in kleine, diepe wonden, (trappen in een roestige spijker) ook bij beten door dieren kan men tetanus krijgen, omdat de tetanusbacterie het best groeit in een zuurstofarme omgeving. Ook brandwonden zijn vooral in ontwikkelingslanden berucht. De incubatietijd bedraagt gemiddeld 3 tot 21 dagen.

De bacterie produceert een zeer krachtige gifstof, het tetanustoxine, die pijnlijke spierkrampen veroorzaakt en snel ook de ademhalingsspieren kan aantasten. De ziekte begint met spierstijfheid, meestal in de kaken. Langzaam breidt deze zich uit naar onder andere de nek, armen etc., die stuk voor stuk stijf worden en verkrampen. De getroffene krijgt hevige onophoudelijke spierkrampen, ook van de kaken en de mimiekspieren en het gelaat vertoont hierdoor een pijnlijke grimas, de "risus sardonicus", terwijl het lichaam door de rugspieren in een achterover gestrekte boog wordt getrokken, de zogenaamde "opisthotonus". Tetanus loopt zelfs met optimale behandeling nog geregeld (in rond de 50% van de gevallen) dodelijk af. De getroffene ondergaat de pijnlijke spierkrampen volledig bij bewustzijn gedurende een periode van rond de 6 weken, totdat het tetanustoxine uiteindelijk de ademhalingsspieren of het hart stilzet waardoor men sterft. Behandeling bestaat voornamelijk uit verlamming met aan curare verwante spierverslappers en beademing.

Er wordt onderscheid gemaakt tussen pre-expositieprofylaxe, preventie voor de verwonding plaatsvindt en postexpositieprofylaxe: profylaxe nadat er al een verwonding heeft plaatsgevonden.
Pre-expositieprofylaxe is wat gebeurt in het Rijksvaccinatieprogramma: mensen vaccineren zodat zij beschermd zijn als ze ooit een verwonding oplopen. Pre-expositieprofylaxe in de vorm van een volledige basisimmunisatie gevolgd door revaccinatie iedere 10 jaar geeft met (vrijwel) 100% zekerheid volledige bescherming tegen tetanus bij welke verwonding dan ook.
Postexpositieprofylaxe, dus profylaxe op het moment dat er een verwonding is, is alleen nodig als de verwonde niet (volledig) beschermd is door pre-expositieprofylaxe of als dat niet zeker is. Postexpositieprofylaxe is lastiger dan pre-expositieprofylaxe en er is altijd tijdsdruk bij: deze profylaxe heeft alleen zin als ze snel wordt gegeven.
Tetanusbacteriën kunnen zich op de meest onverwachte plaatsen ophouden. Iedere verwonding kan daarom een risico van tetanusbesmetting opleveren, zij het dat dat risico meestal zeer gering is. Dit betekent dat in feite bij iedere verwonding, hoe klein ook, tetanusprofylaxe nodig is.

In de praktijk zullen alleen die mensen die voor een verwonding medische hulp zoeken, daadwerkelijk tetanusprofylaxe aangeboden krijgen, dat is slechts een kleine minderheid van de verwonden. Voor verreweg de meeste Nederlanders geldt dat zij op hun negende de laatste tetanusvaccinatie hebben gekregen (zie boven). Huisartsen en eerstehulpartsen zullen er daarom van uit gaan dat iedere verwonde persoon jonger dan 24 jaar nog beschermd is door de laatste tetanusvaccinatie en iedere persoon ouder dan 24 jaar niet meer beschermd is. Al die mensen ouder dan 24 jaar (maar ook jongere ongevaccineerden) zullen tetanuspostexpositieprofylaxe moeten krijgen, tenzij de patiënt zeker weet dat hij/zij de basisvaccinatie én minder dan 10 jaar geleden nog een revaccinatie heeft gehad. Afhankelijk van de ernst van een verwonding en het infectierisico zal de behandelend arts in een aantal gevallen ook een tetanusvaccin voorschrijven als de laatste vaccinatie minder dan 10 jaar geleden is. Hoe langer de laatste vaccinatie geleden is, des te groter is het risico dat bij ernstige en/of vervuilde verwondingen toch optreedt.

Een tetanusvaccinatie beschermt alleen tegen tetanus, niet tegen wondinfectie in het algemeen, zoals nog wel eens wordt gedacht.

Tetanuspostexpositieprofylaxe bij mensen die ooit in hun leven de basisvaccinatie hebben gehad, bestaat uit één enkele revaccinatie. Postexpositieprofylaxe bij mensen die niet de (volledige) basisvaccinatie hebben gehad, dient te geschieden met de combinatie van Menselijk Antitetanus Immuunglobuline (MATIG) en vaccinatie.

Vóór 1957 stierven er in Nederland gemiddeld 50 mensen per jaar aan tetanus. Het Rijksvaccinatieprogramma (RVP) biedt sinds 1957 vaccinatie tegen tetanus aan kinderen tot 1 jaar oud in de vorm van 4-maal het gecombineerde DKTP- (difterie-, kinkhoest-, tetanus- en poliovaccin). Aan kinderen van 4 en 9 jaar oud biedt het al even lang nog twee vaccinaties in de vorm van het DTP-(difterie-, tetanus-, polio-)vaccin. Het RVP heeft al vanaf het begin een zeer hoge dekking in de zin dat meer dan 90% van de algemene bevolking deze zogenaamde basisvaccinatie tegen tetanus enzovoort heeft ontvangen; in 2012 was 95,4% van de 2-jarigen in Nederland tegen DTP gevaccineerd. Voor België gelden vergelijkbare cijfers.

In Nederland en België is tetanus - juist door die rigoureus doorgevoerde immunisatiecampagne - een zeer zeldzame ziekte geworden. In Nederland worden nog maar enkele gevallen per jaar geregistreerd, uitsluitend bij niet- of niet-volledig gevaccineerden (2010: gemiddeld 2 per jaar).

De werkingsduur van de volledige tetanus-basisvaccinatie is 15 jaar. Deze werkingsduur is internationaal erkend. Mensen die niet de basisvaccinatie in het kader van het RVP hebben ontvangen - mensen die niet (volledig) zijn gevaccineerd, zoals religieus bezwaarden, veel buitenlanders en mensen geboren vóór 1950 - hebben 3 vaccinaties nodig als basis en zijn dan ook voor 15 jaar beschermd. Eén enkele revaccinatie bij mensen die de basisvaccinatie hebben gehad, geeft weer een bescherming van 10 jaar.



</doc>
<doc id="1319303" url="https://nl.wikipedia.org/wiki?curid=1319303" title="Jan Samuel Niehoff">
Jan Samuel Niehoff

Jan Samuel Niehoff (Winsum, 3 maart 1923 – Appingedam, 28 april 2014) was een Nederlandse schoolarts, schrijver, dichter, taalkundige, redacteur, radiomedewerker, schilder, tekenaar, illustrator, beeldhouwer en activist.

Niehoff groeide ook op in Winsum, waar zijn ouders in het onderwijs werkzaam waren. Na het Praedinius Gymnasium in Groningen studeerde hij eerst enkele jaren Nederlands en geschiedenis, maar koos ten slotte toch voor een studie medicijnen, vooral omdat hij tussen en met mensen zijn werk wilde verrichten. Zijn studie werd onderbroken door de oorlog, waardoor hij, om de Arbeitseinsatz te ontlopen, moest onderduiken. Ook voer hij enige tijd op coasters naar de Oostzeelanden en de Middellandse Zee, hoewel zijn moeder daar, vanwege de onderbreking van zijn opleiding en de dreigende gevaren op zee, erg op tegen was.

In 1957 werd Niehoff schoolarts, eerst enkele jaren in Beilen, daarna van 1961 tot aan zijn VUT in 1984 te Appingedam. Hij verkoos dit boven een huisartsenpraktijk, waar hij vreesde de hele dag door zijn werkzaamheden te worden opgeslorpt en geen tijd over te houden voor tal van andere hobby’s en interesses. Afkomstig uit het onderwijsmilieu verstond hij bovendien de gedachtewereld van het kind.

Hij overleed uiteindelijk op 91-jarige leeftijd.

In zijn studententijd was Niehoff redacteur van het Groninger Studenten Weekblad ‘Der Clercke Cronike’ (Van der Schole tho Sunte Meerten), een invloedrijk blad voor alle studenten, omdat er nieuws in stond over colleges, examens, tentamens, evenementen en andere belangrijke zaken. Niehoff schreef in de ‘Clercke’ hoofdartikelen en beschouwingen over verscheidene onderwerpen die hem bezig hielden. Maar ook publiceerde hij gedichten, vaak verlucht met zijn eigen tekeningen. Hij voelde zich een redacteur en verslaggever die regelmatig schreef onder het pseudoniem Samuel, zijn tweede voornaam.

Niehoff heeft zich altijd sterk ingezet voor het behoud van het Gronings, bijvoorbeeld in zijn bijdragen aan de Regionale Omroep Noord (RON), de voorloper van RTV Noord. Een aantal daarvan is te vinden in zijn bundel ‘Oetstreud op Wiend’. Scherp was zijn kritiek op het verwaarlozen van het Gronings en het weinig inspirerend beleid van de provincie Groningen. Hij sloot zich aan bij een groep strijdbare jongeren die in 1954 het tijdschrift ‘t Swieniegeltje’ oprichtten en zich keerden tegen enige onverschilligheid van de Groningers ten opzichte van hun eigen taal, maar ook over de gezapigheid van de Groningse literatuur. Hij heeft altijd gehoopt dat het Gronings een echte streektaal zou worden, met een status als die van het Fries.

Vanaf 1960 zat hij enkele jaren, samen met onder meer Jan Boer, Ds. Ite Hamming en Dr. Albert Sassen in de commissie die zich op verzoek van de Groninger Culturele Gemeenschap bezighield met de vertaling van Psalmen en Gezangen in het Gronings. Het vernieuwende literaire werk van Niehoff zelf is verspreid en moeilijk toegankelijk, aldus Dr. P.J. van Leeuwen in zijn boek ‘Geschiedenis van de Groninger Literatuur’ (1984).

Zijn bundel ‘Vuurschip’ (1955) is Nederlandstalig op twee Groninger gedichten na. In het ‘Maandblad Groningen’ van 1947 en 1948 en in ’t Swieniegeltje’ staan enkele Groninger gedichten van hem en in het ‘Cultureel Maandblad Groningen’ van 1965 het korte verhaal ‘Op t strand lopen’.
Jan Niehoff voelt zich vooral Nederlands dichter. “Ik zou ook niet willen overkomen als een regionaal dichter. Daarvoor voel ik te veel het trillen van de kosmische wereld in mij!”

De bundel ‘Vuurschip’ leverde hem in 1956 de Culturele Prijs van de provincie Groningen op. In 1963 verscheen de bundel ‘Gegist behoud’, met Nederlandse poëzie en ook weer twee Groninger gedichten. Verdere (louter Nederlandstalige) dichtbundels zijn ‘Tot over het merk’ (l968) en ‘Weerom is anders’ (1999).

Niehoffs Groninger gedichten zijn geplaatst in verschillende tijdschriften en niet allemaal opgenomen in verzamelbundels. Omdat die bladen vrij zeldzaam zijn is dat werk moeilijk te achterhalen. In t Cultureel Maandblad van 1968 staat een prachtige serie van zes Groninger gedichten: ‘n Haalf Dozien Zeeanemonen’, met als onderwerp de zeevaart! (titels: 'Kustvoart', 'Ofschaaid', 'Johny Rau', 'Twei Bruiers', 'Onvree' en 'Wènst'). Sommige daarvan zijn getoonzet en uitgezonden door Radio Noord, toen nog RON.

Zoals meerdere Groninger dichters en schrijvers heeft Jan Niehoff zich gewaagd aan het vertalen van proza en poëzie uit het Duits. Zo is in ‘Gegist Behoud’ het gedicht 'Ruine' van Rainer Maria Rilke uit het Duits in het Gronings vertaald. Van Bertolt Brecht is ‘Overlevern hou of t bouk Taoteking ontstoan is, dou Laotse op n vremden gong’. Deze vertaling is als bibliofiele uitgave verschenen met op de linkerbladzijde de Groninger en op rechter de Duitse tekst.

Het hoorspel ‘Drauszen vor der Tür’ van Wolfgang Borchert, vertaald als ‘Boeten veur Deure', is gedeeltelijk gepubliceerd in het Cultureel Maandblad Groningen (l96l).
Uit het Engels is het toneelstuk ‘Our Town’ van Thornton Wilder vertaald. ‘Ons Lutje Stad’ is opgevoerd ter gelegenheid van het 125-jarig bestaan van de Groninger Maatschappij van Landbouw in l962 in de Stadsschouwburg te Groningen. Heel bekend is Jan Niehoffs parodie ‘As t waark an kaant is’ (1949) op Multatuli’s gedicht ‘Ik weet niet waar ik sterven zal...’ uit het liefdesverhaal Saïdjah en Adinda, dat voorkomt in de Max Havelaar.

Van 1946 tot en met 1963 was Jan Niehoff freelance medewerker van de RON, later Radio Noord. Voor de microfoon gaf hij zijn visie op maatschappij en cultuur, toegespitst op Groningen. Hij schreef boekbesprekingen, klankbeelden, hoorspelen en causerieën, waarvan een aantal gebundeld is in ‘Oetstreud op Wiend’(1962).

Jan Niehoff heeft zijn hele leven getekend en geschilderd en al op het Gymnasium trok hij de aandacht van zijn tekenleraar Jannes de Vries, vooral door zijn tekening van een stoomlocomotief, waar volgens De Vries ‘alles op en aan zat’. Geen wonder; leerling Jan reisde immers dagelijks met de trein van Winsum naar Groningen en hij zat vaak gehurkt op het perron om onder de trein te kijken hoe het allemaal bewoog. In het begin tekende hij met pen, potlood of kwast op papier, karton of linnen, maar vond het resultaat een te droge registratie, wat hem niet bevredigde. Later kwam hij tot een stilistische benadering, waarbij alleen de essentie tot uitdrukking gebracht wordt. Hij beoefent veel technieken, zoals aquarel, Oost-Indische inkt, crayon, kleurkrijt, gouache en olieverf. Naast schilderijen en tekeningen maakt hij sculpturen van hout, metaal en andere materialen.

Jan Niehoff het nooit een kunstopleiding gehad en noemt zich autodidact, ofschoon hij lessen gevolgd heeft, in zijn studententijd als lid van ‘Dye Linetreckers’ bij Johan Dijkstra, later bij Herman Dijkstra en Karel Arkema. Gedurende zijn leven heeft hij veel geëxposeerd, vooral in Groningen, maar ook buiten de provincie en in Duitsland. Zijn werk doet hier en daar denken aan dat van moderne kunstenaars als Paul Klee, Hans Arp en Fernand Leger; zelf heeft hij veel bewondering voor de Groninger Ploegschilder Jan van der Baan en voor het schematisch symbolisme van Jan van der Zee. In Appingedam was Jan Niehoff jarenlang bestuurslid, voorzitter, stimulator (en later erelid) van ‘De Noordelijke Kunsthof’, die door tentoonstellingen en voorlichting de beeldende kunst promoot.

Als activist heeft Niehoff zich regelmatig opgeworpen tegen onrecht en onrechtvaardigheid. Voorbeelden zijn zijn actie tegen het verleggen van de provinciegrens, waarbij Lauwersoog bij Friesland dreigde te worden ondergebracht, maar ook in inzet voor het behoud van het middeleeuwse kerkje van Heveskes, dat net als het dorp Heveskes zelf ten prooi dreigde te vallen aan de oprukkende industrie van Delfzijl. Voor deze havenstad probeerde hij de houten driemastbark ‘Pieter Albert Koerts’ te behouden als jeugdherbergschip. Het meest actief was hij in 1969 tegen het ‘Plan Kikkert’, waarbij Tweede Kamerlid Hendrik Kikkert (CHU) pleitte voor het opzetten van een groot militair oefenterrein in Westerwolde.

Verspreid over veel jaargangen van Groninger tijdschriften schreef Jan Niehoff zijn gedichten en verhalen, opstellen over kunst, taal, historische onderwerpen, kerken, landschap, waterschappen en boekbesprekingen.

Boekuitgaven:



</doc>
<doc id="1319605" url="https://nl.wikipedia.org/wiki?curid=1319605" title="Spondylolyse">
Spondylolyse

Spondylolyse is een rugaandoening waarbij de verbinding tussen twee wervels is verslapt.
De oorzaak van een spondylolyse is meestal een aangeboren aanlegstoornis van de boog van een wervel, waardoor deze boog niet geheel verbeent. Waarschijnlijk komt dit bij ongeveer 6% van de mensen in meer of mindere mate voor.

Bij afwezigheid van klachten volgt er meestal geen behandeling. Bij pijnklachten is het wenselijk om de belastende activiteiten (zoals intensief sporten) te vermijden.

In zeldzame ernstige gevallen kan overwogen worden om de betreffende wervels operatief vast te zetten (spondylodese).

Spondylolyse komt vooral tot uiting in de vorm van lage rugklachten bij jonge sporters die zeer intensief turnen, vlinderslagzwemmen en speer- of discuswerpen.

Als een wervel is verschoven, spreekt men van een spondylolisthesis.


</doc>
<doc id="1319767" url="https://nl.wikipedia.org/wiki?curid=1319767" title="Reinier de Graaf Gasthuis">
Reinier de Graaf Gasthuis

Het Reinier de Graaf Gasthuis is een algemeen ziekenhuis in de Zuid-Hollandse gemeente Delft, gelegen in het westen grenzend aan Den Hoorn (gemeente Midden-Delfland). Het ziekenhuis is genoemd naar de arts Reinier de Graaf en telt ongeveer 3000 medewerkers waarvan ongeveer 200 medisch specialisten.

Een Delfts gasthuis wordt in een oorkonde van paus Innocentius IV van 11 oktober 1252 voor het eerst genoemd. Dit gasthuis is een van de rechtsvoorgangers van het huidige Reinier de Graaf Gasthuis en is daarmee het oudste nog bestaande ziekenhuis van Nederland. In de beginperiode stond het Delftse gasthuis aan de oostzijde van de Koornmarkt.

In 1968 betrok het Oude en Nieuwe Gasthuis een nieuwe locatie aan de Westlandseweg. Daarnaast verhuisde twee andere ziekenhuizen uit de binnenstad naar de Reinier de Graafweg. Dit waren het "Hippolyt Gasthuis" (in 1970) en "Bethelziekenhuis" (in 1972).

Met de fusie in de jaren 80 kwam er een eind aan de zelfstandigheid van Oude en Nieuwe Gasthuis. De ziekenhuisfunctie werd gecentreerd in de twee gebouwen aan de Reinier de Graafweg in de gebouwen "B" en "H". Het pand aan de Westlandseweg werd afgestoten.

Op 28 augustus 2015 werd een nieuw pand in gebruik genomen, dat gesitueerd is op het voormalige parkeerterrein tussen de twee oude gebouwen.

De stichting van het gasthuis van Delft is waarschijnlijk te danken aan jonkvrouw Rikarde, een dochter van de Hollandse graaf Willem I en Aleid van Gelre. Rikarde bleef ongehuwd. Als lid van de familie kreeg zij een deel van het graafschap toegewezen als inkomstenbron. Zij beschikte over de domeinen rond Delft en Pijnacker. Delft kreeg dankzij haar invloed in 1246 stadsrecht. Bovendien stichtte zij in 1251 iets ten zuiden van de stad het klooster Koningsveld, waar adellijke vrouwen een godgewijd leven konden leiden. Uit de genoemde oorkonde van 1252, gericht aan Koningsveld, blijkt dat tot de bezittingen van dit klooster het gasthuis van Delft behoorde. Dit wijst er op dat ook dit gasthuis door Rikarde is gesticht. Al in de dertiende eeuw wist het stadsbestuur een vinger in de pap te krijgen bij het bestuur en beheer van het gasthuis. In de loop van de middeleeuwen breidde die zeggenschap zich steeds verder uit. Toen in 1572 door toedoen van de reformatie de kloosters werden opgeheven, had de stad het alleen voor het zeggen.

Het Delftse gasthuis stond aan de oostzijde van de Koornmarkt. Omstreeks 1400 werd aan het Noordeinde het Sint-Jorisgasthuis gesticht. De instelling aan de Koornmarkt heette sindsdien het Oude Gasthuis. In 1557 heerste er in Delft een zware pestepidemie. Het Oude Gasthuis kon de slachtoffers niet allemaal bergen en had behoefte aan een dépendance. Het noodlijdende Maria Magdalenaklooster aan de Verwersdijk werd opgeheven en beschikbaar gesteld. Het werd voortaan het Nieuwe Gasthuis genoemd. Bij de ontploffing van het kruithuis in 1654 werd dit gebouw volledig verwoest. Er werd een nieuw pesthuis gebouwd ten oosten van Delft, buiten de stadswallen.

Reeds in de middeleeuwen kreeg de stedelijke overheid inspraak in de reglementering van de gezondheidszorg voor de bevolking. In de tijd van de beroemde arts Reinier de Graaf, in het midden van de 17e eeuw, werkten de universitair opgeleide 'doctores medicinae' en de chirurgijns intensief samen; beide beroepsgroepen waren zelfs verenigd in hetzelfde gilde. Opmerkelijk is dat ook de vroedvrouwen min of meer in het chirurgijnsgilde waren opgenomen. Vroedvrouwen hadden daarom de verplichting examen te doen in de chirurgijnskamer. Het gilde op zijn beurt beschermde het beroep van vroedvrouw door op te treden tegen onbevoegd werkende vrouwen die zonder opleiding bevallingen wilden begeleiden. Delft is dan ook de eerste stad in Nederland geweest, waar opleiding en exameneisen voor toekomstige vroedvrouwen werden gerealiseerd en waar reeds toen al sprake was van een beschermd beroep.
De organisatie van het gezondheidssysteem in Delft functioneerde zo goed, dat een medisch wetenschapper als Reinier de Graaf zich er graag vestigde en zich 'gelukkig geneesheer te Delft' kon noemen.

In de zeventiende eeuw werkten er in Delft twee personen die een fundamentele bijdrage hebben geleverd aan de ontwikkeling van de medische wetenschap.

Antoni van Leeuwenhoek (1632-1723) heeft als autodidact met zijn door hemzelf vervaardigde microscopen een grote hoeveelheid nieuwe waarnemingen gedaan. Reinier de Graaf (1641-1673) verrichtte met nieuwe, experimentele methoden onderzoek naar de vrouwelijke geslachtsorganen en de voortplanting. Reinier de Graaf was de eerste die de menselijke eicel waarnam, terwijl zijn stadgenoot Van Leeuwenhoek de eerste waarneming van een spermatozoïde op zijn naam schreef.
De opzienbarende ontdekkingen en vondsten van Reinier de Graaf op het gebied van de voortplantingsorganen van de vrouw liggen aan de basis van onze huidige kennis van de voortplantingsanatomie, fysiologie en endocrinologie.
De Delftse ziekenhuizen danken nu aan deze medicus hun naam: de Reinier de Graaf Groep.

Onder de naam Oude en Nieuwe Gasthuis bestond de instelling als gemeentelijk ziekenhuis tot ver in de twintigste eeuw. Inmiddels was er echter al heel wat veranderd in de Delftse ziekenzorg onder invloed van de verzuiling. In de negentiende eeuw werd in de panden Oude Delft 203-205 de grondslag gelegd voor het katholieke Sint-Hippolytusziekenhuis, dat zich geleidelijk naar achteren uitbreidde tot aan de Phoenixstraat. Iets verderop aan de Oude Delft, op de hoek met het Bagijnhof, werd in 1899 het protestantse Bethelziekenhuis gesticht. In 1966 kwam de Stichting Samenwerking Delftse Ziekenhuizen tot stand, die integratie van de verschillende instellingen beoogde. Die beweging werd sterk bevorderd door de huisvestingsnood in de oude binnenstad. Het Oude en Nieuwe Gasthuis verhuisde in 1968 naar de Westlandseweg, de beide christelijke ziekenhuizen pleegden elk apart nieuwbouw aan de Reinier de Graafweg. Het "Hippolyt" verhuisde in 1970, Bethel in 1972. In 1982 kwam het tot een volledige fusie op het terrein van de beide christelijke ziekenhuizen.
Vandaag de dag herinneren de namen van de twee gebouwen nog daar aan, namelijk het H-gebouw en B-gebouw.

In het oude centrum van Delft aan de Koornmarkt is een bijzondere verzameling oude medische en verpleegkundige instrumenten te zien. Dit in combinatie met een historische apotheek en de werkkamer van Reinier de Graaf. De collectie geeft een goed beeld van de ontwikkeling in de geneeskunde.
Dhr. Griffioen was directeur van het Bethelziekenhuis. Hij was een van de oprichters van het museum.

Het ziekenhuis in Delft maakt deel uit van de "Reinier de Graaf Groep", een samenwerkingsverband tussen het Reinier de Graaf Gasthuis in Delft, het Diaconessenhuis in Voorburg, Behandelcentrum Westland in Naaldwijk en Gezondheidscentrum De Reef in Ypenburg. Samen dragen ze zorg voor een gebied met ongeveer 300.000 inwoners, bestaande uit Delft, het Westland, Voorburg, Rijswijk, Den Haag Zuidwest en de plaatsen Pijnacker en Nootdorp.


</doc>
<doc id="1320798" url="https://nl.wikipedia.org/wiki?curid=1320798" title="Stikangst">
Stikangst

Stikangst of pnigofobie is een specifieke fobie, waarbij iemand bang is om te stikken (bijvoorbeeld in kleine ruimtes of door het eten van grote stukken voedsel). De aandoening staat ook bekend als "ademhalingsvrees", "anginofobie" en "pnigerofobie".

Angst om te stikken leidt tot problemen vanwege overalertheid. Veelal kan de aanwezigheid van (schijnbaar) beoordelende anderen nog meer leiden tot deze angst. Angst om te stikken komt in niet onbelangrijke mate voor bij mensen met lichamelijke ademhalingsklachten, zoals astma en hoesten. Binnen een periode zijn er vaak betere en slechtere dagen aan te wijzen. Bij de angst om te stikken is er bij velen een terugkerende focus op ademen en het slikken. Dit kan erg irriteren.

De meeste mensen met deze angsten kunnen in korte tijd van de angsten worden afgeholpen, maar als de fobie een uitingsvorm is van levensthema's zoals angst om te leven, of als er een sociale fobie aan vastzit, kan het langer duren.

Mensen met stikangst vertonen vaak volgende kenmerken:


</doc>
<doc id="1321032" url="https://nl.wikipedia.org/wiki?curid=1321032" title="Processus mastoideus">
Processus mastoideus

De processus mastoideus (synoniem: het mastoïd), ofwel het tepelvormig uitsteeksel van het slaapbeen, is bij de mens een uitstekend deel van de onderzijde van het os temporale (slaapbeen) en maakt deel uit van de schedel. De processus mastoideus is gelegen achteronder het oor. Spieren die aanhechten zijn de musculus digastricus, musculus sternocleidomastoideus, musculus splenius capitis, en de musculus longissimus capitis. Het uitsteeksel heeft aldus een functie bij het buigen van het hoofd en het openen van de mandibula, de bij de mens tot één geheel vergroeide onderkaakshelften.
De processus mastoideus is bij mannen groter dan bij vrouwen. Dat grootteverschil is een van de kenmerken waaraan het geslacht van een in de bodem gevonden menselijke schedel kan worden bepaald. 
De processus mastoideus is homoloog aan het "os epioticum", wat een been is van het achterste schedeldak bij meer basale vissen en een oorbeen bij de Amniota. Bij de zoogdieren vergroeit de processus mastoideus typisch volledig met het slaapbeen. Dit kenmerk is oorspronkelijk voor de kroongroep Mammalia, de afstammelingen van de laatste gemeenschappelijke voorouder van alle nog levende zoogdieren, en een mogelijke synapomorfie, gedeelde afgeleide eigenschap, van die kroongroep.

De Griekse arts Galenus onderscheidde aan het slaapbeen drie processus (ἀποφύσεις), waaronder de mastoideus (μαστοειδής), afkomstig van het Griekse μαστός, "mastos", wat borst betekent.Naar dezelfde betekenis verwijst de negentiende-eeuwse benaming "tepelbeen" die soms nog informeel gebruikt wordt.


</doc>
<doc id="1321656" url="https://nl.wikipedia.org/wiki?curid=1321656" title="Flebologie">
Flebologie

Flebologie is het onderdeel van het medisch specialisme dermatologie dat zich bezig met houdt met diagnostiek en behandeling van spataderen, oedeem of vocht in de benen, ulcus cruris (open been) en overige dermatologische aandoeningen van het been.

Spataderbehandeling:

Oedeembehandeling:


</doc>
<doc id="1321740" url="https://nl.wikipedia.org/wiki?curid=1321740" title="Polidocanol">
Polidocanol

Polidocanol is een oppervlakteactieve stof uit de alkylpolyglycolethers met een lipofiele dodecylgroep en een hydrofiele etherketting. Daardoor is het goed mengbaar met water, olie en andere oplosmiddelen. Het wordt gebruikt in medicijnen en in cosmetica.

Het CAS-nummer van polidocanol is 3055-99-0, het EG-nummer 221-284-4.

Polidocanol is een sclerosans dat wordt gebruikt bij de behandeling van spataderen. Bij deze behandeling, sclerocompressietherapie wordt het middel in de spatader gespoten en wekt daar een ontstekingsreactie op. Door de verlittekening die ontstaat gaat het vat dicht en wordt het minder zichtbaar. In Nederland is polidocanol het meest gebruikte sclerosans. De gebruikte concentratie varieert van 0.5% voor dunne, blauwe vaatjes (besenreiser) tot 3% voor grote vaten.

Polidocanol wordt experimenteel ook gebruikt om neovascularisatie te verminderen bij onder meer tendinose van de achillespees.

Polidocanol werkt ook als lokaal anestheticum. Het is verwerkt in pijnstillende preparaten voor baby's (pijn van doorbrekende tanden) en in bepaalde zalf voor aambeien.

De INCI-benaming van de stof is Laureth-9. Het wordt gebruikt als detergent of ionische oppervlakteactieve stof. De Europese Commissie heeft het gebruik ervan in cosmetica toegelaten met als maximumconcentratie in het eindproduct 3% voor producten die niet worden af-, uit- of weggespoeld en 4% in het andere geval. Polidocanol is volgens de Commissie in deze concentraties niet lokaal-anesthetisch en heeft geen effect op het gevoel van de huid.


</doc>
<doc id="1321856" url="https://nl.wikipedia.org/wiki?curid=1321856" title="Donald Klein">
Donald Klein

Donald Franklin Klein (New York City, 24 september 1928) is een Amerikaanse psychiater. 

Tussen 1944 en 1947 studeerde Klein aan Colby College, waar hij in 1947 zijn Bachelor of Arts behaalde. In 1947 en 1948 studeerde hij biologie aan de New York University. Tussen 1948 en 1952 studeerde hij geneeskunde aan SUNY Downstate Medical Center in Brooklyn (new York), wat hij afsloot met het behalen van de titel Doctor of Medicine. In 1952 en 1953 deed hij praktijkervaring op in een algemeen ziekenhuis. In de periodes 1953-1954 en 1956-1958 specialiseerde hij zich tot psychiater in Creedmoor State Hospital in Queens (New York). 

Klein heeft zich binnen de psychiatrie gespecialiseerd in klinische psychofarmacologie, angststoornissen en depressieve stoornissen. Hij is bekend geworden doordat hij de stoornis heeft ontdekt die nu paniekstoornis wordt genoemd. Hij heeft de hypothese ontwikkeld dat de paniekstoornis veroorzaakt wordt door overgevoeligheid voor kooldioxide (veroorzaakt verzuring van het bloed) van een zogenaamde “verstikkingsdetector” in de hersenstam. Hij heeft ook ontdekt dat mensen met een paniekstoornis behandeld kunnen worden met antidepressiva als imipramine. 

Klein was tot 2006 hoogleraar in de psychiatrie aan de Columbia University en wetenschappelijk en geneeskundig directeur van de New York State Psychiatric Institute, waarna hij met emeritaat ging. 

Hij heeft vele erkenningen voor zijn werk ontvangen. Hij is in 2004 onder meer benoemd tot 'Distinguished Life Fellow' door de American Psychiatric Association. Volgens 'ISI HighlyCited.com' behoort hij tot de meest geciteerde wetenschappers in zijn vakgebied. 




</doc>
<doc id="1322503" url="https://nl.wikipedia.org/wiki?curid=1322503" title="Nederlandse Biotechnologische Vereniging">
Nederlandse Biotechnologische Vereniging

De Nederlandse Biotechnologische Vereniging (afkorting: "NBV") is de Nederlandse beroepsvereniging van professionals werkzaam in de biotechnologie. De NBV behartigt de belangen van biotechnologen in Nederland. In de praktijk komt dit er met name op neer dat de vereniging het uitwisselen van kennis stimuleert en netwerken tussen biotechnologen van academische en industriële afkomst faciliteert. De NBV richt zich op biotechnologische toepassingen, inclusief industriële processen ter vervanging van petrochemische processen, milieumanagement zoals water- en bodemzuivering, land- en tuinbouw, voeding en medische toepassingen.

De vereniging is onder andere betrokken bij de uitgave van het wetenschapstijdschrift "C2W Life Sciences" dat de leden tienmaal per jaar ontvangen. Verder organiseert de NBV om het jaar het Nederlands Biotechnologie Congres en zijn er bepaalde werkgroepen die seminars en workshops organiseren. 

De NBV heeft acht werkgroepen die binnen verschillende vakgebieden van de biotechnologie activiteiten organiseren. Het streven is, dat per werkgroep twee activiteiten per jaar worden georganiseerd. De NBV kent de volgende werkgroepen:

Het C2W Life Sciences is een wetenschapstijdschrift dat tienmaal per jaar verschijnt. Het geeft nieuws en achtergrondinformatie over verschillende onderwerpen in de levenswetenschappen inclusief biotechnologie, genetica, moleculaire biologie, microbiologie, systeembiologie en biochemie, maar ook over de economie en de maatschappij. Daarnaast bevat het tijdschrift bedrijfsinformatie, diepte-interviews en informatie over de arbeidsmarkt.

De NBV organiseert om het jaar een congres (NBC) of de werkgroependag. Hierbij komen onderwerpen binnen de biomedische, industriële, agro/voeding en milieu biotechnologie aan de orde. Internationale en nationale keynote-sprekers vertellen over de nieuwste ontwikkelingen op biotechnologie gebied. Verder worden tijdens de NBC de Zilveren Zandloper prijzen uitgereikt voor innovatie en onderwijs in de biotechnologie.

Het 16e NBC zal plaatsvinden op 14 april 2016.



</doc>
<doc id="1322875" url="https://nl.wikipedia.org/wiki?curid=1322875" title="Ghreline">
Ghreline

Ghreline (in de volksmond ook het hongerhormoon) is een hormoon dat vooral afgescheiden wordt door de maagwand en dat de eetlust opwekt. De naam komt van "growth hormone-releasing peptide". Het is dus een peptide dat aanzet tot vrijstelling van groeihormoon.
Ghreline is het enige bekende hormoon dat voedselinname stimuleert. Er zijn vele hormonen bekend die de voedselbehoefte remmen, zoals leptine, geproduceerd in vetweefsel, GLP-1, PYY 3-36, oxyntomoduline, en cholecystokinine (CCK), allen darmhormonen.

Masayasu Kojima ontdekte ghreline in 1999. Er bestaan twee soorten ghreline: een onwerkzaam zuiver peptide en een actieve vorm hexatropine met een zijketen van octanoyl.

De hoeveelheid ghreline neemt toe voor de maaltijd en neemt af erna. Ghreline wordt ook aangemaakt door de hypothalamus en zet de hypofyse aan om groeihormoon af te scheiden. Ghreline speelt een rol in de hippocampus, waar het leervaardigheid stimuleert en ook aanpassing aan veranderde omstandigheden. Dierproeven doen vermoeden dat het daarom beter is om overdag te studeren en daarvoor matig te eten. Een foetus scheidt ghreline ook af in de longen, waar het de groei ervan bevordert.
Ghreline zet aan tot eten. Ghreline inhibeert de secretie van insuline en stimuleert de secretie van glucagon, en zorgt hierdoor voor afbraak van glycogeen in de lever. Het stimuleert ook de vetsynthese en vermindert de vetafbraak. Bovendien versterkt grheline de maagmotaliteit, waardoor het 'rommelen' van de maag ontstaat wanneer men te lang niet heeft gegeten. Dikke mensen vertonen een lager peil van ghreline. Mensen met anorexia nervosa vertonen een hoger peil ghreline. De verklaring luidt, dat het lichaam met ghreline de storing probeert op te heffen. Bij slanke mensen vertoont ghreline een stijging 's morgens en een daling naar de avond toe. Bij dikke mensen is dit niet het geval, wat doet vermoeden dat hun ritme van dag en nacht verstoord is. Slaapgebrek kan leiden tot zwaarlijvigheid door toegenomen ghreline. Een maagverkleining werkt niet alleen door de kleinere maag, maar ook door minder ghreline. Er bestaat ook een medicijn om te vermageren dat werkt door uitschakeling van ghreline.


</doc>
<doc id="1323037" url="https://nl.wikipedia.org/wiki?curid=1323037" title="Peter Moleman">
Peter Moleman

Peter Moleman (1948) is een Nederlandse farmacoloog en sinds 2004 hoogleraar "Biologische aspecten van de psychopathologie" aan de Radboud Universiteit Nijmegen, die zich heeft gespecialiseerd in de psychofarmacologie.

In 1977 is Moleman gepromoveerd in de farmacologie aan de Faculteit Geneeskunde van de Erasmus Universiteit Rotterdam. Tussen 1977 en 1991 werkte Moleman op de afdeling psychiatrie van het Academisch Ziekenhuis Rotterdam-Dijkzigt. In 1987 heeft Moleman het bedrijf Moleman Psychopharmacology opgericht. Tussen 1991 en 1997 was hij mededirecteur van de Stichting Instituut voor Patiëntgebonden Psychiatrisch Onderzoek (Stichting IPPO). Moleman is per 1 maart 2004 benoemd tot bijzonder hoogleraar "Biologische aspecten van de psychopathologie" aan de Faculteit der Sociale Wetenschappen van de Radboud Universiteit Nijmegen. Zijn hoogleraarschap wordt gefinancierd door Stichting IPPO.

Moleman is onder meer lid van European College of Neuropsychopharmacology (ECNP), het Interdisciplinaire Genootschap voor Biologische Psychiatrie en de Nederlandse Vereniging voor Biofarmacie en Klinische Farmacologie.

Molemans expertise ligt op het gebied van angststoornissen, antidepressiva, depressies, geneesmiddelen (psychofarmaca) en psychische aandoeningen. Moleman doet verder "onderzoek naar de vraag welke patiënten het beste met antidepressiva behandeld kunnen worden en voor wie een andere aanpak geschikter is. Hij is vooral geïnteresseerd in de (persoonlijkheids)kenmerken die bepalen op welk geneesmiddel iemand goed reageert".

Het in Amerongen gevestigde bedrijf is een kenniscentrum gericht op de toepassing van psychofarmaca in de psychiatrie in al zijn aspecten. Met zijn bedrijf richt Moleman zich op consultancy van GGZ-instellingen, de overheid, onderzoekinstituten en farmaceutische industrieën. Tevens is hij met zijn bedrijf betrokken bij klinisch onderzoek en verzorgt hij (na)scholing voor psychiaters en paramedici. Samen met "Prelum Uitgevers" is Moleman Psychopharmacology verantwoordelijk voor het psychofarmacologische tijdschrift "Psyfar", dat vier keer per jaar verschijnt. Samen zijn ze tevens verantwoordelijk voor het jaarlijkse “Nationaal congres farmacotherapie in de psychiatrie” dat in 2007 voor het eerst werd gehouden.

Moleman heeft meerdere publicaties op zijn naam staan. Een selectie:


</doc>
<doc id="1323180" url="https://nl.wikipedia.org/wiki?curid=1323180" title="Clotrimazol">
Clotrimazol

Clotrimazol een antimycoticum (anti-schimmelmiddel) dat behoort tot de groep van de imidazolderivaten. Het is verkrijgbaar als crème, strooipoeder of in tabletvorm. Clotrimazol wordt gebruikt voor de behandeling van huidaandoeningen veroorzaakt door een schimmel, zoals zwemmerseczeem, candidiasis of pityriasis versicolor.

Clotrimazol is zonder recept verkrijgbaar. In Nederland bij apotheek en drogist.



</doc>
<doc id="1323616" url="https://nl.wikipedia.org/wiki?curid=1323616" title="Ductus hepaticus">
Ductus hepaticus

De ductus hepaticus of leverbuis is een gedeelte van het afvoersysteem van de lever, waardoor gal aan de darm wordt afgegeven. De ductus hepaticus communis ontstaat door het samenkomen van de afvoergangen van de linker- en de rechterhelft van de lever. Op de plek waar de afvoergang van de galblaas (ductus cysticus) instroomt begint de ductus choledochus.

De lengte is bij volwassenen 6 tot 8 centimeter; de diameter ongeveer 6 millimeter.


</doc>
<doc id="1323761" url="https://nl.wikipedia.org/wiki?curid=1323761" title="Iprodion">
Iprodion

Iprodion is een fungicide. De stof behoort tot de groep der dicarboximiden.

Iprodion wordt gebruikt voor de bestrijding van grauwe schimmel, monilia-rot (tak- en bloesemsterfte), Sclerotinia (sclerotiënrot) en andere schimmelziekten bij een groot aantal teelten: groenten, fruit, sierbomen en -planten, gazons en grasvelden. Het is een contactfungicide dat de kieming van sporen remt en de groei van de zwamvlok (mycelium) blokkeert.

Merknamen zijn onder meer "Rovral" en "Chipco Green" (beide van Bayer CropScience). Oorspronkelijk werd de stof ontwikkeld door Rhône-Poulenc Agrochimie (later Aventis CropScience, dat in 2002 door Bayer werd overgenomen). Octrooien op de stof zijn inmiddels verlopen.

In 2010 werd Iprodion in de VS gelanceerd onder de merknaam Enclosure door Devgen als nematicide.

De Europese Unie heeft iprodion opgenomen in de lijst van toegelaten gewasbeschermingsmiddelen, voor de periode van 1 januari 2004 tot 31 december 2013.

De acute toxiciteit van iprodion is laag, maar de stof is ingedeeld als mogelijk kankerverwekkend (categorie 3).




</doc>
<doc id="1323863" url="https://nl.wikipedia.org/wiki?curid=1323863" title="Azocyclotin">
Azocyclotin

Azocyclotin is een organische tinverbinding, gebruikt als acaricide en miticide.

Azocyclotin is een acaricide met contactwerking tegen rode spin ("Panonychus ulmi"), bonenspintmijt en roestmijt op fruitbomen, aardbeien en sierplanten (rozen, laurier).

De Europese Unie heeft besloten om azocyclotin niet op te nemen in de lijst van toegelaten gewasbeschermingsmiddelen. Azocyclotin was een van de bestaande landbouwchemicaliën die in het kader van de Europese pesticidenrichtlijn 91/414/EEG moest geëvalueerd worden op haar milieu- en gezondheidsrisico's, om een nieuwe toelating te kunnen verkrijgen. Maar het bedrijf dat het aanvraagdossier had ingediend besliste om zich terug te trekken.

De beslissing bepaalt dat er geen producten op basis van azocyclotin mogen erkend worden in EU-lidstaten vanaf 5 april 2008. Bestaande voorraden mogen nog tot uiterlijk 4 oktober 2009 gebruikt worden. In België is het product "Peropal" van Bayer door deze beslissing gevat. In Nederland is er geen product met azocyclotin erkend.

Azocyclotin is matig toxisch voor zoogdieren, vogels en bijen. Het heeft een hoge bioconcentratiefactor van 7.500. Het is zeer giftig voor vissen en ongewervelde waterdieren.

Een afbraakproduct van azocyclotin is cyhexatin (tricyclohexyltinhydroxide), een ander acaricide dat eveneens door de EU-Beschikking 2008/296/EG is verboden.




</doc>
<doc id="1324340" url="https://nl.wikipedia.org/wiki?curid=1324340" title="Nervus cutaneus brachii lateralis superior">
Nervus cutaneus brachii lateralis superior

De nervus cutaneus brachii lateralis superior (letterlijk: bovenste zijhuidzenuw van de arm) is een zenuw in de bovenarm. Het is een afsplitsing van de nervus axillaris en innerveert het cutane gebied van de musculus deltoides (oftewel de huid die bij de musculus deltoides hoort, een gebied aan de bovenkant van de opperarm).

De nervus cutaneus brachii lateralis superior loopt dorsaal van de proximale humerus, door de musculus deltoides heen. Een beschadiging van de proximale humerus kan leiden tot uitval van de gevoelszenuw en beperkt de abductie van de arm door de musculus deltoides.


</doc>
<doc id="1324531" url="https://nl.wikipedia.org/wiki?curid=1324531" title="Triclosan">
Triclosan

Triclosan is een krachtige en veel gebruikte bacteriedodende en schimmelwerende stof. Het is een wit poeder met een lichte aromatische geur. Het is bijna niet oplosbaar in water, maar goed oplosbaar in ethanol, di-ethylether en sterk basische oplossingen.

Triclosan is een bestanddeel van desinfecterende middelen voor artsenpraktijken en ziekenhuizen. Het wordt aan veel cosmetische en hygiënische producten toegevoegd, zoals antiseptische zeep, tandpasta, scheerschuim, make-up, aftershave en deodorant. Het wordt gebruikt als conserveermiddel en geurbestrijder: het helpt om zweetgeur te bestrijden door bacteriën op de huid te doden die in contact met zweet een onaangename geur afgeven, dit zijn onder andere bacteriën van de geslachten Stafylokokken en "Corynebacterium", of, in lagere concentraties, door die bacteriën te beletten om onwelriekende vetzuren aan te maken. Maar triclosan heeft een brede werking en remt ook de groei van andere micro-organismen, waardoor de stof het evenwicht van de natuurlijke microflora op de huid kan verstoren.

Sommige textielproducten, onder meer matrashoezen, tapijten, schoenen en sportkleding, worden met triclosan behandeld. Triclosan wordt ook toegevoegd aan uiteenlopende andere verbruiksgoederen zoals plastics en keukengerei. Deze producten worden aangeduid met de handelsmerken "Microban" of "Sanitized". Triclosan dient in deze producten als conserveermiddel en geurbestrijder, niet om de gezondheid van de consument te beschermen. In de Verenigde Staten werd Johnson & Johnson beboet voor misleidende gezondheidsclaims en moest en Hasbro ongegronde gezondheidsclaims over "Microban"-producten intrekken.

In de Europese Unie is de maximaal toegelaten concentratie van triclosan in cosmetische producten 0,3%. De Amerikaanse staat Minnesota heeft in 2015 het gebruik van Triclosan in antibacteriële zeep verboden.

De stof is niet toxisch bij inname langs de mond. De zuivere stof is licht irriterend voor de huid en de ogen en irriterend voor de luchtwegen. Triclosan heeft een nadelig effect op de samentrekkingskracht van spieren, zoals de hartspier en skeletspieren.

Het grootschalige gebruik van antibacteriële stoffen is omstreden. Microbiologen waarschuwen voor het risico van resistentievorming, zoals dat bij grootschalig gebruik van antibiotica het geval is. Sommige onderzoekers vonden dat gewone huishoudzeep even efficiënt is als antibacteriële zeep als zeep met triclosan.

Triclosan wordt in waterzuiveringsinstallaties voor ca. 95% afgebroken, maar een kleine hoeveelheid komt in het oppervlaktewater terecht. Daar wordt het onder invloed van licht vrij snel afgebroken (fotolyse). Een van de afbraakproducten is methyltriclosan, dat wel relatief persistent is en in oppervlaktewater en vissen is aangetroffen.


</doc>
<doc id="1324568" url="https://nl.wikipedia.org/wiki?curid=1324568" title="Koninklijke Nederlandse Maatschappij ter bevordering der Pharmacie">
Koninklijke Nederlandse Maatschappij ter bevordering der Pharmacie

De Koninklijke Nederlandse Maatschappij ter bevordering der Pharmacie (KNMP) is de beroeps- en brancheorganisatie van Nederlandse apothekers. De KNMP is een belangenorganisatie die de behartiging van de collectieve belangen van de aangesloten apothekers nastreeft. Ze houdt kantoor aan de Alexanderstraat 11 te Den Haag en heeft aldaar ook haar laboratorium, het Laboratorium der Nederlandse Apothekers(LNA).

In de jaren 40 van de 19de eeuw was er veel kritiek op de geneeskundige wetgeving. Een herziening van de geneeskundige wetgeving bleek gewenst. Op 23 april 1842 bood de Staatscommissie, die deze wetsherziening moest voorbereiden, haar rapport aan. Omdat apothekers niet waren vertegenwoordigd in deze commissie werd nog diezelfde dag in Amsterdam de Nederlandsche Maatschappij ter bevordering der Pharmacie opgericht. Mede door inspanningen van de Maatschappij, werd in de wetsherziening van 1865 een groot aantal van de wensen van apothekers vervuld. Het belangrijkste verschil was dat het apothekersberoep geen medisch beroep meer was. Er kwam een aparte wet voor de beroepsuitoefening van apothekers en een verplichte universitaire opleiding. Per 1 juli 2007 zijn de nieuwe Geneesmiddelenwet en een wetswijziging van het Burgerlijk Wetboek (Nederland) in werking getreden. Door de wijziging van het BW zijn de regelingen met betrekking tot de Wet op de geneeskundige behandelingsovereenkomst (WGBO) nu ook van toepassing voor de openbare apotheker.

De KNMP is ook een van de leden van de Nederlandse Diabetes Federatie.



</doc>
<doc id="1324620" url="https://nl.wikipedia.org/wiki?curid=1324620" title="Krim-Congo-hemorragische koorts">
Krim-Congo-hemorragische koorts

De Krim-Congo-hemorragische koorts is een virusziekte die overgebracht wordt door teken van het geslacht "Hyalomma". 

De naam Krim-Congovirus is ontleend aan de plaatsen waar deze ziekte voor het eerst werd ontdekt. In 1944 werden Sovjetsoldaten op de Krim getroffen door deze ziekte. In 1956 werd de kwaal ontdekt in Belgisch-Congo.

Het Krim-Congovirus komt voor in Afrika, de Balkan, het Midden-Oosten en Azië en het is bij diverse diersoorten aangetoond. Sporadisch treden infecties bij de mens op met mensen die met vee werken als de voornaamste risicogroep. Het verspreidingsgebied van de teek breidt zich steeds verder uit.

Begin 2008 stierven in Turkije zo'n twintig mensen aan Krim-Congo-hemorragische koorts. De zes jaar daarvoor stierven zeker 114 mensen, vooral herders en boeren. De teek komt vooral voor in Midden- en Oost-Turkije. 

Hoewel infecties bij dieren vaak asymptomatisch verlopen, is infectie met het Krim-Congovirus bij mensen een ernstig ziektebeeld. Het ziektebeeld begint met griepachtige klachten als koorts, spierpijn en malaise. Daarnaast kunnen symptomen zoals pijnlijke lymfeklieren, gewrichtspijn, hoofdpijn, sufheid, buik- en luchtwegklachten optreden. Hemorragische symptomen, zoals huidbloedingen, bloedneuzen, bloedbraken en bloederige ontlasting, komen bij meer dan de helft van de patiënten voor. Complicaties zijn acute respiratory distress syndrome, acuut nierfalen en shock. De mortaliteit is ongeveer dertig procent en in de tweede week nemen de klachten af. De behandeling is symptomatisch en ondersteunend.



</doc>
<doc id="1325311" url="https://nl.wikipedia.org/wiki?curid=1325311" title="Chroom(VI)oxide">
Chroom(VI)oxide

Chroom(VI)oxide of chroomtrioxide (CrO) is een zeswaardige oxide van chroom en de watervrije of anhydridevorm van chroomzuur (in de praktijk worden de twee namen vaak door elkaar gebruikt). Het is een donkerrode vaste stof, die goed oplost in water en daarin een sterk zuur vormt; de pH van een oplossing van 1% CrO in water bedraagt ongeveer 1.

Chroomtrioxide is, net als andere verbindingen van zeswaardig chroom, een zeer giftige, kankerverwekkende en milieugevaarlijke stof.

De grondstof voor chroom(VI)oxide en andere zeswaardige chroomverbindingen is het chroomerts chromiet. Door alkalische extractie bij hoge temperatuur verkrijgt men hieruit natriumchromaat (NaCrO), dat omgezet wordt tot natriumdichromaat (NaCrO); dit is het uitgangsproduct voor de andere chroom(VI)-verbindingen.

Chroomtrioxide wordt bekomen door natriumdichromaat te reageren met zwavelzuur:

De reactie kan gebeuren in oplossing, of watervrij in gesmolten toestand.

De wereldproductiecapaciteit van chroomtrioxide in de periode rond 2002 werd geschat op 184.000 ton/jaar. De gebruikte hoeveelheid in de Europese Unie werd geschat op 17.000 ton per jaar.

De belangrijkste toepassingsgebieden van chroomtrioxide zijn: de oppervlaktebehandeling van metalen, houtconserveermiddelen en de productie van chroom(IV)oxide (CrO).

Het belangrijkste proces is elektroplating met chroom. Bij elektroplating wordt een laagje van een metaal, in dit geval chroom, op een voorwerp afgezet door middel van een elektrochemisch proces. Het te bedekken voorwerp is hierbij de kathode, die wordt geplaatst in een bad met daarin een oplossing van zouten van het metaal dat men wil afzetten. Er zijn hiervoor veel verschillende producten op de markt, waarvan de juiste samenstelling meestal een bedrijfsgeheim is. Chroomtrioxide is daarbij wel de meest gebruikte chroom(VI)verbinding.

Andere metaalbehandelingen waarvoor chroomtrioxide kan gebruikt worden zijn o.a. het anodiseren van aluminium en het passiveren van metalen voorwerpen, om de corrosiebestendigheid te vergroten.

Deze producten worden gemaakt door koper(II)oxide, chroom(VI)oxide, arseenzuur en nikkel(II)sulfaat in oplossing te mengen. Er wordt zo een complex mengsel van koperchromaten en arsenaten gevormd. Chroom dient hierbij als fixeermiddel, zodat de toxische elementen koper en arseen, die de groei van schadelijke organismen op het hout moeten verhinderen, permanent op de lignine van het hout gehecht blijven. Het te behandelen hout wordt in een vat onder druk in een oplossing van het conserveermiddel geplaatst gedurende één uur of meer. Tijdens de behandeling wordt het zeswaardig chroom omgezet tot driewaardig chroom en wordt er chroomarsenaat gevormd. Vanwege het mogelijke risico heeft de Europese Commissie in 2004 het gebruik van arseen in verduurzaamd hout voor consumenten verboden.

Het gebruik van chroom(VI)oxide als biocide in houtconserveermiddelen is in de Europese Unie niet meer toegelaten sedert 1 september 2006, maar nog wel als fixeermiddel, waarvoor deze Europese regels niet gelden.
Een Duits onderzoek uit 2011 schat dat 25% van het chroom gedurende de levensloop van het hout uitloogt en in het milieu terechtkomt.

Chroom(IV)oxide (CrO) wordt geproduceerd door chroom(VI)oxide te reageren met chroom(III)oxide (CrO) in een autoclaaf bij hoge druk en temperatuur. Chroom(IV)oxide wordt gebruikt voor magnetische audio- en videobanden van hoge kwaliteit; het heeft een betere frequentierespons dan ijzer(III)oxide. Deze toepassing heeft sterk aan belang ingeboet sedert de invoering van beschrijfbare cd's en dvd's.

Chroomtrioxide wordt o.a. ook nog gebruikt voor de productie van andere chroomverbindingen als ammoniumdichromaat (reactie van chroomtrioxide in oplossing met vloeibaar ammoniak) en kaliumdichromaat (reactie van chroomtrioxide en kaliumhydroxide in oplossing), of als oxidans in sommige chemische reacties.

Chroomtrioxide is een sterk oxiderende stof, die in contact met brandbare stoffen brand of explosie kan veroorzaken. Bij verhitting ontleedt het in chroom(III)oxide en zuurstofgas.

De stof is corrosief voor de ogen, de huid, de ademhalingswegen en bij ingestie (inname langs de mond). Herhaalde of langdurige blootstelling kan de huid overgevoelig maken, astma veroorzaken en tot beschadiging van de nieren leiden.

Chroomtrioxide is kankerverwekkend bij inademing; er is geen drempelwaarde. Het is ook mutageen (kan erfelijke genetische schade toebrengen aan bepaalde cellen) en mogelijk toxisch voor de voortplanting of de vruchtbaarheid. In 2014 werd duidelijk dat in Nederland verschillende defensiemedewerkers tot het einde van de 20ste eeuw onbeschermd gewerkt hebben met camouflageverf waarin chroom(VI)oxide verwerkt was.

Chroomtrioxide en andere chroom(VI)verbindingen zijn zeer toxisch in waterig milieu.




</doc>
<doc id="1325819" url="https://nl.wikipedia.org/wiki?curid=1325819" title="Nervus axillaris">
Nervus axillaris

De nervus axillaris (letterlijk okselzenuw) is een zenuw behorende bij de arm. De zenuw ontstaat uit de fasciculus posterior van de plexus brachialis op het niveau van de oksel en bestaat uit zenuwvezels van de ruggenmergsegmenten C5 en C6. De nervus axillaris gaat door het spatium quadrangulare samen met de arteria circumflexa humeri posterior en de vena circumflexa humeri posterior.

De nervus axillaris innerveert twee spieren, de musculus deltoideus en musculus teres minor (een spier van de "rotator cuff").

De zenuw draagt ook sensorische informatie uit het schoudergewricht en de huid over het onderste (meer proximaal) gedeelte van de musculus deltoides via de nervus cutaneus brachii lateralis superior, een aftakking van de nervus axillaris.


</doc>
<doc id="1325956" url="https://nl.wikipedia.org/wiki?curid=1325956" title="Aspartaat-aminotransferase">
Aspartaat-aminotransferase

Aspartaat-aminotransferase (ASAT of SGOT) is een enzym dat de interconversie verzorgt van de aminogroep van het aminozuur L-aspartaat naar 2-oxoglutaraat. ASAT bevindt zich in het cytoplasma en in de mitochondria van hart-, lever-, skeletspier-, hersen-, nier-, pancreas-, milt-, long- en rode bloedcellen. ASAT wordt in verhoogde concentraties (>37 U/L in volwassen mannen en >31 U/L in volwassen vrouwen) in het bloed aantoonbaar bij beschadiging van genoemde organen door ontsteking of celdood. De toepassing van de ASAT bepaling ligt voornamelijk bij diagnostiek en follow-up van leveraandoeningen, zoals virale- en toxische hepatitis, en van myocardinfarct. ASAT wordt altijd aangevraagd in combinatie met ALAT omdat ALAT veel specifieker is voor leveraandoeningen.

Aspartaat aminotransferase is een uitzondering op de regel (zie alanine-aminotransferase) dat een α-ketoglutaraat door toevoeging van een aminogroep glutamaat vormt. Bij ASAT wordt een aminogroep getransfereerd van glutamaat naar oxaloacetaat ter vorming van aspartaat. Dit aminozuur wordt verder bewerkt ter vorming van ureum wat ons lichaam verlaat onder de vorm van urine.


</doc>
<doc id="1326635" url="https://nl.wikipedia.org/wiki?curid=1326635" title="Humanae Vitae">
Humanae Vitae

Humanae Vitae (in het Nederlands: "Over het menselijk leven") is de zevende en laatste encycliek van Paus Paulus VI en verscheen op 25 juli 1968 op het feest van de heilige apostel Jacobus. Ze handelt over het menselijk leven, het huwelijk en geboorteregeling.

In de encycliek herbevestigde Paus Paulus VI de katholieke visie dat huwelijksliefde, seksualiteit en de mogelijkheid tot procreatie onlosmakelijk met elkaar verbonden zijn. Op basis van deze leer worden de natuurlijke methoden voor geboorteregeling in het kader van verantwoord ouderschap toegestaan en wordt het gebruik van abortus, sterilisatie en artificiële voorbehoedmiddelen zoals het condoom en de pil verboden. De toepassing van therapeutische middelen (waaronder de pil) in het kader van genezing van ziekten is echter geoorloofd.

"Humanae Vitae" is sinds haar verschijnen steeds opnieuw door het kerkelijk leergezag bevestigd.

De encycliek bestaat uit drie delen:

De Nederlandse vertaling werd in België uitgegeven door D.A.P. Reinaert Uitgaven en was voorzien van een verklaring van het Belgisch episcopaat van 30 augustus 1968.

Voor progressieve katholieken werd deze encycliek berucht omdat het aan gehuwden het recht ontzegt om zelf op basis van het eigen geweten keuzes te maken inzake contraceptie. Als gevolg hiervan voelde een groep katholieke vrouwen zich van de kerk vervreemd.
De katholieke theoloog Hans Küng meende dat paus Paulus VI niet op zuiver theologische gronden tot zijn standpunt in Humanae Vitae gekomen was, maar dat de paus er voor terugschrok om het reeds eeuwen vaststaande verbod i.v.m. voorbehoedsmiddelen op te geven, omdat hij daarmee impliciet vergissingen van zijn voorgangers zou toegeven en de twijfel omtrent het dogma van de pauselijke onfeilbaarheid zou versterken. De in 1930 gepubliceerde encycliek Casti Connubii, uitgevaardigd door zijn voorganger paus Pius XI had reeds het gebruik van anticonceptiemiddelen een zonde genoemd. 

Alhoewel publieke protesten tegen de encycliek slechts kortstondig waren, werd in de praktijk de inhoud van de tekst door miljoenen trouwe katholieke gelovigen verworpen. 

In 2015 stelde Mgr. Johan Bonny, bisschop van Antwerpen, het kerkelijk inzicht in verband met seksualiteit in vraag. Hij deed dit in een bijdrage aan de theologische bundel Zerreissprobe Ehe (Herder Verlag), een werk met bijdragen van specialisten uit diverse disciplines. Net als anderen voor hem bekritiseert hij het argument dat er een natuurwet zou bestaan die als morele basis voor een seksuele moraal kan dienen.

Ook diverse organisaties bekritiseerden dit document, omdat Humanae Vitae het gebruik van de pil (en van het condoom) als onchristelijk veroordeelt. Volgens organisaties zoals We Are Church en New Ways Ministry zou de encycliek "een rampzalig effect gehad hebben op de armen en machtelozen in de gehele wereld, heeft het het leven van vrouwen in gevaar gebracht en heeft het miljoenen blootgesteld aan het risico besmet te raken met hiv.".

Anderen beschouwen deze encycliek als profetisch omwille van de vier voorspellingen over de gevolgen voor de mens en de samenleving die het veralgemeend gebruik van contraceptie zouden voortbrengen. Zo schreef Paus Paulus VI dat het gebruik van kunstmatige geboorteregeling zou leiden tot huwelijksontrouw en algemeen zedenverval. Hij vreesde voor het gevaar dat de man de eerbied voor zijn vrouw zou verliezen en in haar nog enkel een object voor zijn bevrediging zou zien. Contraceptie zou bovendien door totalitaire politieke regimes misbruikt kunnen worden en het zou de mens kunnen doen denken dat hij ongelimiteerd macht heeft over zijn eigen lichaam en de natuurlijke functies ervan.




</doc>
<doc id="1327195" url="https://nl.wikipedia.org/wiki?curid=1327195" title="NPBI">
NPBI

NPBI staat voor "Nederlandse Productielaboratorium Bloedtransfusieapparatuur en Infusievloeistoffen". Het bedrijf "NPBI International" vormde samen met "B. Braun Medical BV" uit Oss in 1996 een joint venture. Na de ontbinding van dit samenwerkingsverband maakt het bedrijf, onder de naam "Fresenius HemoCare Netherlands B.V." deel uit van het internationale, in Duitsland gevestigde, concern "Fresenius Kabi AG". Het NPBI is een fabriek en een onderzoekslocatie voor medische apparatuur en accessoires in Emmer-Compascuum. 

Het NPBI werd opgericht in 1979 vanuit het Centraal Laboratorium van de Bloedtransfusiedienst van het Nederlandse Rode Kruis. Na de ontbinding van de joint venture met "B. Braun Medical B.V." werd het NPBI onderdeel van het Duitse "Fresinius Kabi AG". Het NPBI was, na de sluiting van de industriële fabrieken van Enka, de grootste werkgever van Emmer-Compascuum. Het NPBI maakt onder andere Leukocyterfilters, katheters, steriele vloeistoffen en bloedzaksystemen. De producten vinden wereldwijd afzet. In Nederland is Sanquin een grootafnemer.

In 2000 was het NPBI nummer 744 op de Quote 1000, een lijst van 1000 grootste Nederlandse bedrijven. In dat jaar genereerde het NPBI een omzet van 177 miljoen gulden.

In de zomer van 2000 werd de fabriek geconfronteerd met een massaontslag, toen de Duitse eigenaar de afdeling infuusvloeistoffen van de hand deed. In 2006 verdwenen nog eens 250 vaste banen en 150 uitzendkrachten in verband met de reorganisatie door het Duitse moederbedrijf. De reorganisaties vonden voornamelijk plaats in de productieafdeling. Een deel van de productie werd gestopt. Het andere deel werd verplaatst naar Tsjechië. Daarvoor in de plaats kwam een onderzoeksafdeling die andere locaties moet faciliteren. Er werd bij het NPBI veel in deeltijd gewerkt, voornamelijk door vrouwelijk personeel. Het ontslag trof dan ook vooral vrouwen. 

Sinds 2006 jaar gaat de vestiging in het Emmer-Compascuum door het leven als Fresenius HemoCare Netherlands B.V.

NPBI


</doc>
<doc id="1327444" url="https://nl.wikipedia.org/wiki?curid=1327444" title="Plexus brachialis">
Plexus brachialis

De plexus brachialis (letterlijk: vlechtwerk van de arm) is een knooppunt van zenuwvezels die de arm bezenuwen. De plexus brachialis bestaat uit vezels van de rami ventrales van de onderste cervicale en bovenste thoracale ruggenmergsegmenten, specifiek C5 tot T1. De plexus loopt door de nek, de oksel en vervolgens in de arm.

De plexus brachialis is verantwoordelijk voor de cutane en motorische innervatie van de hele arm, met twee uitzonderingen: de musculus trapezius wordt geïnnerveerd door de nervus accessorius en een stuk huid nabij de oksel wordt bezenuwd door de nervus intercostobrachialis.

Door de uitermate belangrijke functie in zowel motorische als sensorische overdracht, wordt de plexus brachialis vaak gebruikt om de arm te verdoven. Een dergelijke verdoving heet een plexus-brachialisblokkade.

De plexus brachialis is verdeeld in vijf verschillende elementen: rami (wortels), trunci (stammen), divisiones (divisies), fasciculi (koorden) en takken.







</doc>
<doc id="1327526" url="https://nl.wikipedia.org/wiki?curid=1327526" title="Hans-Martin Don">
Hans-Martin Don

Hans-Martin Don (Vlaardingen) is een Nederlands politicus. Hij is lid van de SP. Van 2006 tot 2010 was hij wethouder van maatschappelijke zorg, financiën, personeel en organisatie in Eindhoven. Sinds juni 2015 is hij lid van de Eerste Kamer der Staten-Generaal.

Don heeft hbo verpleegkunde en bewegingswetenschappen gestudeerd. Hij begon zijn carrière bij de psychiatrieafdeling van het toenmalige Academisch Ziekenhuis te Utrecht. Van 1988 tot 1993 werkte hij als stafverpleegkundige bij Forensisch en Observatieafdeling (FOBA) in de Bijlmerbajes in Amsterdam waarna hij intakefunctionaris en zorgmanager bij Forensisch Psychiatrisch Circuit van de GGzE in Eindhoven werd. Zes jaar later werd Don projectleider reclassering en manager primair proces bij de Stichting Leger des Heils Welzijn en Gezondheidszorg in Eindhoven.

Van 2006 tot 2010 maakte Don als wethouder deel uit van het college van burgemeester en wethouders in Eindhoven met zijn portefeuille: sociale zaken, reïntegratiebeleid en sociale werkvoorziening, WMO en welzijn, gezondheidszorg, financiën, personeel en organisatie, interne ICT. Sinds april 2010 is hij directeur bij het Leger des Heils in Noord-Brabant en Limburg.


</doc>
<doc id="1327606" url="https://nl.wikipedia.org/wiki?curid=1327606" title="Likkepot">
Likkepot

Een likkepot of slikartsenij is een toedieningsvorm van een poedervormig geneesmiddel, met behulp van suiker, honing of stroop, waardoor een weke massa wordt verkregen.

Later werd de likkepot de benaming voor het geneesmiddel zelf. Tegenwoordig betekent likkepot ook "snoeper", ook schertsend gezegd van de wijsvinger, waarmee gelikt wordt. Dit komt ook voor in een vingersprookje.

Uit bijvoorbeeld wilde cichorei kan een likkepot worden gemaakt. Hiervoor moet één deel verse bloemen worden kleingesneden en in een vijzel worden fijngestampt. Daarna dienen drie delen suiker te worden toegevoegd totdat er een mengsel ontstaat. Dit moet in een goed afgesloten pot enige tijd in de zon worden gezet en daarna koel en donker worden bewaard.

Likkepot is ook een soort broodbeleg, op basis van leverworst, paprika en room. 


</doc>
<doc id="1327819" url="https://nl.wikipedia.org/wiki?curid=1327819" title="Lapatinib">
Lapatinib

Lapatinib is een antitumoraal medicament dat sinds 2007 op de markt is onder de merknaam Tyverb tegen uitgezaaide borstkanker nadat al eerder een antracycline, een taxaan en trastuzumab zijn gegeven. Het middel remt de tyrosinekinaseactiviteit van de HER2-receptor, "human epidermal growth factor receptor type 2", en van de "epidermal growth factor receptor". Bij ongeveer 15-20% van de vrouwen met borstkanker wordt de HER2 receptor gevonden in de tumorcellen. Het medicijn wordt gegeven als tablet. In een studie waar lapatinib samen werd gegeven met capecitabine bleek de tumor na gemiddeld ruim 8 maanden weer verder te groeien vergeleken met circa 4 maanden als capecitabine alleen werd gegeven.

De meest voorkomende bijwerkingen zijn buikklachten, vermoeidheid en huiduitslag en in mindere mate slijmvliesontstekingen en pijn in armen, benen of rug. Ook kan de hartfunctie worden aangetast.

In december 2012 maakte de fabrikant GlaxoSmithKline bekend dat uit twee vergelijkende onderzoeken is gebleken dat onder bepaalde omstandigheden behandelingen met lapatinib (Tyverb) minder werkzaam zijn dan behandelingsregimes met trastuzumab (Herceptin). De verminderde werkzaamheid trad vooral op bij patiënten die niet eerder waren blootgesteld aan trastuzumab.


</doc>
<doc id="1328427" url="https://nl.wikipedia.org/wiki?curid=1328427" title="Ontleedkundige tafelen">
Ontleedkundige tafelen

Ontleedkundige tafelen (Japans: ターヘル・アナトミア, "Tāheru Anatomia"/解体新書, "Kaitai Shinsho") is een anatomieboek dat in de Edo-periode vanuit Nederland werd geïmporteerd in Japan en aldaar door Sugita Genpaku werd vertaald. Het was de eerste volledige vertaling vanuit een westerse taal naar het Japans en de eerste in zijn soort. Het werd uitgegeven in 1774.



</doc>
<doc id="1328705" url="https://nl.wikipedia.org/wiki?curid=1328705" title="Asdrukpijn">
Asdrukpijn

Asdrukpijn (ook wel axiale pijn genoemd) is de pijn die ontstaat als er kracht wordt uitgeoefend in de richting van de lengte-as van een bot. Bij verdenking op een botbreuk zal men altijd de aan- of afwezigheid van asdrukpijn controleren. Asdrukpijn is een zeer sterke aanwijzing voor de aanwezigheid van een botbreuk.


</doc>
<doc id="1329798" url="https://nl.wikipedia.org/wiki?curid=1329798" title="2,3-epoxypropyltrimethylammoniumchloride">
2,3-epoxypropyltrimethylammoniumchloride

2,3-epoxypropyltrimethylammoniumchloride, gewoonlijk afgekort tot EPTAC, is een quaternair ammoniumzout. In zuivere vorm is het een vaste stof, maar EPTAC wordt normaal getransporteerd en gebruikt als een oplossing in water met een concentratie van 70 tot 75%. In water ondergaat EPTAC een langzame hydrolyse; om dit te verhinderen wordt aan de oplossing een weinig (max. 4%) CHPTAC toegevoegd, en gebeurt het transport en de opslag onder temperatuurscontrole.

EPTAC, en andere structureel gelijkaardige quaternaire ammoniumzouten zoals CHPTAC, worden vooral gebruikt in de productie van papier, via de kationisatie van zetmeel. Zetmeel (afkomstig van maïs, aardappelen, maniok en dergelijke) wordt chemisch gewijzigd met EPTAC zodat het kationisch (positief geladen) groepen verkrijgt. Dit kationisch zetmeel wordt aan de papierpulp toegevoegd. De vezels daarvan zijn van nature negatief geladen en stoten elkaar dus af; de positieve ladingen van het kationisch zetmeel neutraliseren dit. Op die manier hechten de vezels zich aan elkaar en kan men continue papierbanen produceren, en verkrijgt men papier met betere mechanische eigenschappen. De reactie verloopt via de nucleofiele reactie van het vrij elektronenpaar op een zuurstofatoom van het cellulose met de epoxidering.

Een klein gedeelte van de productie gaat naar de quaternisatie van andere natuurlijke of synthetische polymeren, zoals cellulose of proteïne, die in sommige lichaamsverzorgingsproducten gebruikt worden, of wordt omgezet tot carnitine en andere afgeleide verbindingen.

Uit een risicobeoordeling blijkt wel dat EPTAC kankerverwekkend en mogelijk mutageen is, en contactdermatitis kan veroorzaken bij herhaaldelijk contact. Om de risico's van de stof inzake toxiciteit voor de voortplanting te kunnen inschatten zijn nog bijkomende gegevens nodig.

Deze risico's zijn beperkt tot beroepsmatige blootstelling van werknemers; voor de consument is de blootstelling verwaarloosbaar.



</doc>
<doc id="1330562" url="https://nl.wikipedia.org/wiki?curid=1330562" title="Immunologisch adjuvant">
Immunologisch adjuvant

Adjuvanten zijn stoffen die de immunogeniciteit van antigenen versterken. Om dit te bewerkstelligen wordt het adjuvant eerst gemengd met het antigeen en vervolgens geïnjecteerd.

Adjuvanten worden vaak gebruikt voor klinische doeleinden zoals bij vaccinaties om zodoende de immuunrespons tegen een antigeen met een lage immunogeniciteit te verhogen. Adjuvanten worden ook gebruikt in het onderzoek om immuunresponsen in proefdieren te bewerkstelligen. Hierbij kan gedacht worden aan de productie van antilichamen in geiten en konijnen. Een andere mogelijkheid is om een immuunrespons tegen een lichaamseigen eiwit te stimuleren en zo een model voor een bepaalde auto-immuunziekte te verkrijgen zoals in EAE (MS) en EAMG (myasthenia gravis), waarbij adjuvant wordt geïnjecteerd met respectievelijk MBP of acetylcholinereceptor. 

Over het algemeen heeft een adjuvant één of meer van de volgende effecten:




</doc>
<doc id="1330742" url="https://nl.wikipedia.org/wiki?curid=1330742" title="Nummulieten">
Nummulieten

Nummulieten of Numulitidae ("nummulus" is Latijn voor geldstuk) zijn een familie schijfvormige eencellige foraminiferen, die behoren tot de orde Rotaliida.

Nummulieten zijn zogenaamde "grootforams", foraminiferen die meerdere centimeters groot kunnen worden. Er zijn echter uitzonderingen bekend van nummulieten die groter dan 10 cm werden. De tegenwoordig levende vertegenwoordigers van de familie zijn bodembewoners (benthisch) van tropische en subtropische ondiepe zeeën, vooral in vlakke kustgebieden. Alle tegenwoordige soorten, en waarschijnlijk ook uitgestorven soorten uit het verleden, leven in symbiose met verschillende microalgen.

De oudste fossielen van nummulieten verschijnen in het Boven-Krijt, maar de bloeitijd van de nummulieten was in het Paleogeen, met name in de Tethysoceaan. In sedimentaire gesteentelagen van deze ouderdom komen veel verschillende vormen voor en worden nummulieten gebruikt als gidsfossielen.

De skeletten van nummulieten bestaan uit calciet. Fossiele nummulieten kunnen in zulke grote hoeveelheden voorkomen dat het gesteente eruit opgebouwd is. Deze worden soms "nummulietenkalk" genoemd. De piramiden van Gizeh zijn bijvoorbeeld gebouwd van blokken Eocene nummulietenkalk. Toen Herodotus Egypte bezocht, dacht hij dat de nummulieten versteende linzen waren, resten van het eten van de bouwers van de piramides.

Een aantal geslachten uit de familie zijn:


</doc>
<doc id="1330940" url="https://nl.wikipedia.org/wiki?curid=1330940" title="Anti-flash white">
Anti-flash white

Anti-flash white is een stralend witte kleur die tijdens de Koude Oorlog gebruikt werd op nucleaire bommenwerpers. De witte kleur was bedoeld om zo veel mogelijk van de warmtestraling (30-50% van de totale energie van de explosie) van een kernexplosie te weerkaatsen om zo de overlevingskansen van het toestel en de bemanning te vergroten. De kleur werd voor het eerst toegepast in de jaren 1950.

Van de onderstaande vliegtuigen zijn in ieder geval een deel van de toestellen in de kleur geverfd geweest. Niet alle vliegtuigen zijn volledig in de kleur geverfd, vaak werd alleen de onderkant wit gemaakt en werd aan de bovenkant de gebruikelijke camouflagetekening gebruikt.


</doc>
<doc id="1331019" url="https://nl.wikipedia.org/wiki?curid=1331019" title="Stanislav Grof">
Stanislav Grof

Stanislav Grof (Praag, 1 juli 1931) is een van oorsprong Tsjechische bewustzijnsonderzoeker, psychotherapeut en psychiater. 

Hij was, samen met Abraham Maslow en Anthony Sutich, mede-"founding father" van de transpersoonlijke psychologie, die – als uitbreiding van de humanistische – ook ruimte biedt aan ervaringen van religieuze en spirituele aard. Hij geldt als één van de grootste autoriteiten op het gebied van LSD-psychotherapie, en heeft gedurende de laatste vijf decennia een zeer uitgebreid methodologisch en kentheoretisch referentiekader ontwikkeld, waarin ook de meest uiteenlopende en extreme ervaringen die door de dominante – voornamelijk op symptoombestrijding gerichte – psychiatrie doorgaans worden ontkend dan wel gepathologiseerd, een plaats hebben gevonden.

Met name in zijn in 1985 verschenen hoofdwerk "Beyond the Brain - Birth, Death and Transcendence in Psychotherapy" heeft hij de contouren geschetst van een volledig nieuwe psychologie die tevens recht doet aan de veranderde (en nog steeds veranderende) inzichten met betrekking tot de structuur van de werkelijkheid en de aard van het menselijk bewustzijn.

Stanislav Grof is met name bekend geworden vanwege zijn vroege onderzoeken (1956-1967) naar LSD en de effecten ervan op de menselijke psyche, het terrein van de psychedelische psychotherapie.

Grof ontwikkelde in de loop der jaren een conceptueel raamwerk voor een pre- en perinatale psychologie, en een transpersoonlijke psychologie waarin LSD-ervaringen en andere krachtige emotionele ervaringen op perinataal, biografisch en transpersoonlijk niveau worden gerelateerd aan vier zogenaamde perinatale basismatrices (BPM I, II, III en IV) met "COEX"-systemen ("systems of condensed experience") als algemeen organiserende principes die – al dan niet traumatische – ervaringen, herinneringen en fantasieën met een soortgelijke emotionele of energetische lading met elkaar verbinden.

In de loop der tijd wist Grof op basis van tientallen jaren intensief klinisch onderzoek eveneens een zeer uitgebreide en complete cartografie van de diepere menselijke psyche te ontwikkelen, die zich mede onder invloed van het werk van andere transpersoonlijke pioniers zoals bijvoorbeeld Richard Tarnas, Christopher Bache en Ken Wilber nog steeds verder ontwikkelt.

Nadat in oktober 1966 LSD op de lijst van verboden middelen kwam te staan, ontwikkelde hij een drugvrije, op ademhaling gebaseerde techniek waarmee deze bewustzijnstoestanden in een veilige en beschutte omgeving eveneens kunnen worden geëxploreerd, het zogenaamde Holotropic Breathwork.

Op 5 oktober 2007 werd hij in Praag voor zijn levenswerk met de "VISION 97"-prijs van de "Dagmar en Václav Havel Stichting" onderscheiden.

Vier van Stanislav Grofs boeken verschenen in het Nederlands: 'Geboorte, dood en transcendentie' (vertaling van 'Beyond the Brain', in 1987 uitgegeven door Lemniscaat), 'Op de drempel van het leven' (vertaling van 'Auf der Schwelle zum Leben', in 1990 uitgegeven door Kosmos), 'Reizen door de geest' (vertaling van 'The Holotropic Mind', in 1994 uitgegeven door Servire/Kosmos) en 'De nieuwe psychologie - inzichten uit hedendaags bewustzijnsonderzoek' (vertaling van 'Psychology of the Future', in 2010 uitgegeven door Caduceus Mercurius).





</doc>
<doc id="1331144" url="https://nl.wikipedia.org/wiki?curid=1331144" title="Hilum (anatomie)">
Hilum (anatomie)

De term hilum wordt gebruikt om de plaats aan te geven waar bloedvaten, lymfevaten en zenuwen van en naar een orgaan lopen; de poort tot bijvoorbeeld de longen, het hart of de darmen. Het is de plek waar een opening is in het orgaanomringende weivlies waardoor deze niet doorboord hoeft te worden om het orgaan van vaten en zenuwen te voorzien.<br>
Meestal wordt het "hilum pulmonis" bedoeld; de longpoort waarbij het hilum zich ter hoogte van de overgang van de hoofdbronchus naar de grote bronchiën bevindt.

Voorheen werd in de officiële nomenclatuur van de anatomie ("Nomina Anatomica") het begrip "hilus" in plaats van "hilum" gebruikt. In 1977 is dit begrip officieel vervangen door het huidige "hilum" en is dit de officiële schrijfwijze gebleven tot en met de meest recente uitgave uit 1998. Alleen de schrijfwijze "hilum" is terug te vinden in het klassieke Latijn. 


</doc>
<doc id="1331277" url="https://nl.wikipedia.org/wiki?curid=1331277" title="Reisapotheek">
Reisapotheek

Een reisapotheek is een compacte voorraad eenvoudige verbandmiddelen en zelfzorgmedicijnen die tijdens reizen en (buitenlandse) vakanties nuttig kunnen zijn om bij de hand te hebben.

Men is dan niet direct aangewezen op de lokale apotheek of drogisterij, vooral wanneer men in een land verblijft waarvan men de taal niet machtig is. Afhankelijk van de bestemming kunnen enkele of meerdere van onderstaande middelen bruikbaar zijn.




</doc>
<doc id="1331440" url="https://nl.wikipedia.org/wiki?curid=1331440" title="Snaargalvanometer">
Snaargalvanometer

De snaargalvanometer was een van de eerste instrumenten die de zeer kleine stroomschokjes die het menselijke hart produceert, kon detecteren en registreren. Dit medische instrument, in 1901 uitgevonden door de Nederlandse arts Willem Einthoven, wordt gezien als de voorloper van de moderne elektrocardiograaf.

Reeds voor Einthovens tijd was het bekend dat de hartslag gepaard ging met kleine elektrische stroompjes. Kleine gespecialiseerde cellen in het hart geven deze kleine stroomschokjes af en zorgen ervoor dat hart precies op het juiste moment samentrekt. Ook op andere lichaamplaatsen zijn de schokjes voelbaar, maar de kracht hiervan is echter veel kleiner waardoor een zeer gevoelige ampèremeter noodzakelijk is.

Rond 1893 was Willem Einthoven reeds begonnen met het registreren van de hartactiviteit. Voor dit doel gebruikte hij de capillaire elektrometer van Gabriel Lippmann, maar ondanks de verbeteringen die Einthoven op dit toestel doorvoerde bleef het werken ermee te omslachtig. Deze meter registreert de hartactiviteit namelijk niet rechtstreeks, maar alleen met ingewikkelde wiskundige berekeningen was pas te achterhalen wat de meetresultaten met de hartslag te maken hadden.

Op zoek naar een beter meetinstrument kwam Einthoven in aanraking met de draaispoel galvanometer van Deprez & d’Arsonval. Probleem was dat ook deze galvanometer niet gevoelig genoeg was om de zeer zwakke elektrische stroompjes te kunnen meten. Volgens Einthoven kon dit slechts op één manier gerealiseerd worden: hoe minder windingen op de spoel, des te beter het instrument aan zijn doel beantwoordt. En het kleinste aantal windingen is niet één, maar een halve winding ofwel een rechte draad in plaats van een spoel. Hoewel Einthoven nu het principe doorhad, zou het tot 1903 duren voordat hij tijdens een lezing aan de Koninklijke Academie van Wetenschappen kon mededelen dat hij in Leiden een werkende snaargalvanometer had gebouwd.

Om de gevoeligheid ervan te vergroten gebruikte Einthoven een zeer lange en dunne snaar – die een bijna verwaarloosbare massa bezit – voor het geleiden van de elektrische stroom van het hart. Verticaal gespannen tussen twee krachtige elektromagneten met een wigvormig uiteinde zal deze snaar een zijwaartse beweging ondergaan die evenredig is met de stroomsterkte erdoorheen. Met een gevoelige microscoop werd de uitslag van de snaar gemeten. Pas in 1910 zou de mogelijkheid gevonden worden om de elektrische hartprikkel vast te leggen op een draaiende rol fotografisch papier.

De draden werden door Einthoven zelf gemaakt van kwartsglas. Om een voldoende dunne en lange snaar te maken schoot hij een halfgesmolten glasdruppel met een pijl-en-boog weg. De op deze wijze verkregen snaren van slechts 2 micrometer dik kon Einthoven met moeite terugvinden in zijn laboratorium. Deze kwartsdraden werden vervolgens verzilverd om ze elektrisch geleidend te maken.

De originele snaargalvanometer had watergekoelde elektromagneten, er waren 5 mensen nodig om hem te bedienen en woog 300 kg. Hierdoor kon het instrument niet verplaatst worden en moesten de patiënten naar het instrument gebracht worden. Maar omdat de patiënten vaak te verzwakt waren om naar het fysiologisch laboratorium te komen bedacht Willem nog iets nieuws, het tele-elektrocardiogram. Via een telefoonlijn werden de in het ziekenhuis gemeten elektrische hartstromen doorgestuurd naar zijn laboratorium.

Uit de hartfilmpjes, zoals de zwart-witopnames al snel in de volksmond werden genoemd, waren zoveel hartaandoeningen af te leiden dat dit meetinstrument een grote rol ging spelen in het medisch onderzoek. Door de ingewikkelde constructie was het instrument niet geschikt voor massaproductie waardoor het meer dan 10 jaar duurde voordat dit instrument op grote schaal beschikbaar was.



</doc>
<doc id="1331441" url="https://nl.wikipedia.org/wiki?curid=1331441" title="Esfenvaleraat">
Esfenvaleraat

Esfenvaleraat (ISO-naam) is een insecticide. Esfenvaleraat is een van de vier isomeren van fenvaleraat en het enige isomeer dat biologisch actief is. Het is onder meer werkzaam tegen bladvretende rupsen, bladluizen, witte vliegen en de larven van de coloradokever. Het voorzetsel "es-" in de systematische naam verwijst naar het feit dat beide chirale centra in de molecule de "S"-configuratie bezitten.

Esfenvaleraat behoort tot de groep van pyrethroïde-esters. Pyrethroïden zijn insecticiden waarvan de chemische structuur lijkt op die van het natuurlijke insecticide pyrethrum dat uit een aantal chrysanthemumsoorten geëxtraheerd wordt. Kenmerkend voor deze stoffen is dat ze snel werken, reeds in kleine doseringen effectief zijn en dat ze weinig toxisch zijn voor warmbloedigen mits op een correcte manier toegepast.

Esfenvaleraat werd ontwikkeld door het Japanse bedrijf Sumitomo Chemical Corp. Het was het eerste pyrethroïde dat fotostabiel was en geschikt was om gebruikt te worden in de landbouw.

Esfenvaleraat is door de Europese Unie op de lijst van toegelaten gewasbeschermingsmiddelen geplaatst voor een termijn die liep tot 31 juli 2011.

In België is het product "Sumi Alpha" toegelaten, in Nederland het product "Sumicidin Super".

Na hydrolyse van de esterbinding is de verbinding in staat als cyanogeen te fungeren.

Esfenvaleraat is onoplosbaar in water, en het heeft een verwaarloosbaar lage dampdruk.

Het is licht irriterend voor de ogen en irriteert de huid en de luchtwegen. Esfenvaleraat kan de huid overgevoelig maken en effecten hebben op het zenuwstelsel.




</doc>
<doc id="1331520" url="https://nl.wikipedia.org/wiki?curid=1331520" title="Selegiline">
Selegiline

Selegiline (chemische naam :L-Deprenyl, merknaam: Eldepryl , Jumex, Zelapar, of Anipryl veterinair) is een medicijn gebruikt voor de behandeling van Parkinson en ouderdomsdementie. In normale klinische doses werkt het als een selectief irreversibele MAO-B remmer, echter in hogere doses werkt het als een volledige (niet selectieve) MAO-remmer.


</doc>
<doc id="1331997" url="https://nl.wikipedia.org/wiki?curid=1331997" title="Centrale pontiene myelinolyse">
Centrale pontiene myelinolyse

Centrale pontiene myelinolyse is een neurologische aandoening waarbij de myelineschede van neuronen in de pons (hersenstam) aangetast is. De aandoening kan veroorzaakt worden door een te snelle correctie van een verlaagde natriumspiegel. Een variant van deze aandoening is extrapontiene myelinolyse waarbij de kleine hersenen (cerebellum), basale ganglia, capsula interna, het corpus callosum gedemyeliniseerd raakt. Beide vormen worden opgevat als osmotisch demyeliniseerde aandoeningen. Beide aandoeningen kunnen gelijktijdig optreden.


</doc>
<doc id="1332106" url="https://nl.wikipedia.org/wiki?curid=1332106" title="Difenoxarsine-10-yloxide">
Difenoxarsine-10-yloxide

Difenoxarsine-10-yloxide is een zeer toxische stof en het gebruik in de landbouw is niet meer toegelaten. Het wordt nog wel gebruikt als toevoegstof in plastics, vooral flexibel PVC en polyurethanen, met als functie het verhinderen van de groei van micro-organismen, in producten die binnenshuis gebruikt worden zoals douchegordijnen, vloer- en wandbekleding. Een merknaam is "Vinyzene" van Rohm & Haas.

Ook in antifoulinglagen en voor de behandeling van hout is het toegepast. De concentratie van difenoxarsine-10-yloxide bedraagt daarbij 1 tot 5%.

In lagere concentraties wordt het gebruikt als een conserveermiddel in verschillende materialen onder meer kleefstoffen, coatings, papier, plastics, vezels of tapijten. Het mag niet gebruikt worden in materialen die met voedingswaren in contact kunnen komen.

De Europese Unie beschouwt difenoxarsine-10-yloxide als een bestaande werkzame stof volgens Europese richtlijn 98/8/EG (de biocidenrichtlijn): dat wil zeggen dat de stof op de markt was vóór 14 mei 2000. Ze is opgenomen in de lijst van stoffen die moeten worden geëvalueerd op hun gezondheids- en milieurisico's, in het kader van het beoordelingsprogramma voor producttype 9 (conserveringsmiddelen voor vezels, leer, rubber en gepolymeriseerde materialen). Voor deze productsoort moesten de dossiers bij de Europese instanties ingediend worden tussen 1 mei en 31 oktober 2008. De evaluatie gebeurt in principe binnen een termijn van twaalf maanden na ontvangst van het volledige dossier.

Difenoxarsine-10-yloxide is een corrosieve stof en is zeer toxisch voor vissen, ongewervelde waterdieren, vogels en zoogdieren. Het is een neurotoxische stof, die effecten op het zenuwstelsel kan hebben.

Arseenverbindingen als groep zijn kankerverwekkende stoffen, hoewel van difenoxarsine-10-yloxide zelf niet bekend is of het kankerverwekkend is.

De Europese Unie heeft (nog) geen indeling, gevaarsymbolen of H- en P-zinnen vastgesteld voor deze stof.



</doc>
<doc id="1332892" url="https://nl.wikipedia.org/wiki?curid=1332892" title="Hartmassageapparaat (automatisch)">
Hartmassageapparaat (automatisch)

Een automatisch hartmassageapparaat is een apparaat dat thoraxcompressies kan toedienen bij slachtoffers met een ademhalings- of circulatiestilstand. Fabrikant ZOLL brengt de AutoPulse, het meest bekende hartmassageapparaat sinds 2003 op de markt. Dit apparaat is alleen geschikt voor gebruik door professionele zorgverleners, bij de ambulance of in ziekenhuizen.

Het hoofd, de schouders en het bovenste deel van de rug van de patiënt liggen op het apparaat, dat vergelijkbaar is met een harde plank. Het controlepaneel bevindt zich naast het linkeroor van de patiënt. Het apparaat bevat een controlecomputer, een accu en een motor die de thoraxband aantrekt. De thoraxband is een op lengte aanpasbare band die de gehele thorax bedekt. Als een ontklede patiënt wordt vastgemaakt en het apparaat wordt aangezet, trekt de thoraxband strak rond thorax en drukt de thorax ritmisch samen. Het hart wordt daarbij 80 keer per minuut samengedrukt. Elektroden van een AED kunnen onder de thoraxband worden vastgemaakt, voor een normale defibrillator moet de band worden losgemaakt. De thoraxband is geschikt voor eenmalig gebruik.




</doc>
<doc id="1333139" url="https://nl.wikipedia.org/wiki?curid=1333139" title="Wilhelminaziekenhuis (Doetinchem)">
Wilhelminaziekenhuis (Doetinchem)

Het Wilhelminaziekenhuis is één van de voormalige ziekenhuizen in Doetinchem.
Het stond in de omgeving van de Raadhuisstraat waar nu de bibliotheek staat. Vroeger was dit onderdeel van de Varsseveldseweg. In 1965 verhuisde het naar nieuwbouw aan de Kruisbergseweg in de Kruisbergse bossen.

Het Wilhelminaziekenhuis fuseerde in 1975 met het Sint Jozefziekenhuis, eveneens in Doetinchem. De gefuseerde ziekenhuizen kregen de naam Slingeland Ziekenhuis.


</doc>
<doc id="1333684" url="https://nl.wikipedia.org/wiki?curid=1333684" title="Mycosis fungoides">
Mycosis fungoides

Mycosis fungoides (MF) is een huidaandoening. Het is een vorm van cutaan lymfoom: een kwaadaardige woekering van bepaalde bloedcellen (T-cellen), waarbij de afwijkende cellen alleen in de huid gevonden worden. De officiële naam is (momenteel) cutaan T-cellymfoom, type mycosis fungoides. Er zijn geen afwijkingen in het beenmerg, bloed of lymfeklieren. De aandoening is vrij zeldzaam, maar toch de meest voorkomende vorm cutaan lymfoom.

De eerste fase ("patch"-stadium) wordt gekenmerkt door rode, schilferende, grillig gevormde plekken, vaak zo'n 5 tot 20 cm groot. In deze fase wordt de aandoening vaak niet herkend, maar benoemd als bijvoorbeeld eczeem of psoriasis, aandoeningen die vele malen vaker voorkomen. Bij verreweg de meeste patiënten blijft de aandoening tot deze eerste fase beperkt.
Bij een deel van de patiënten ontstaan na verloop van jaren een fase met verdikte plekken: "plaque"-stadium. Bij een klein deel van de patiënten ontstaan echte "knobbels", wat "tumor"-stadium wordt genoemd.

Om de diagnose te stellen moeten huidbiopten worden afgenomen. Bij de eerste fases van mycosis fungoides liggen de afwijkende lymfocyten in een band op de grens tussen opperhuid en lederhuid, net als bij een grensvlakdermatitis. Met immunochemische kleuringen kan worden aangetoond dat de afwijkende cellen inderdaad (afwijkende) T-cellen zijn.

In het eerste stadium zijn de belangrijkste behandelingen: sterk-werkende dermatocorticosteroïden, zoals clobetasol (dermovate) en lichttherapie (vooral PUVA). Tumoren kunnen behandeld worden met radiotherapie.

Met deze behandelingen wordt de ziekte niet genezen, maar de symptomen verlicht. Het beloop van de ziekte wordt niet anders. Als patiënten komen te overlijden, wordt dat zelden veroorzaakt door de aandoening.

Patiënten met mycosis fungoides lopen een verhoogd risico op andere typen lymfoom.



</doc>
<doc id="1334077" url="https://nl.wikipedia.org/wiki?curid=1334077" title="Dieren in zorg en welzijn">
Dieren in zorg en welzijn

Met dieren in zorg en welzijn worden dieren bedoeld die een positieve invloed op mensen kunnen hebben, bijvoorbeeld als mensen mentaal of fysiek iets mankeren.

Als een hond, kat of ander huisdier meedoet aan een activiteit voor mensen die ziek zijn of een beperking hebben, wordt dit "Animal Assisted Activities" (AAA) genoemd. Deze activiteiten zijn bedoeld om mensen te ondersteunen of te stimuleren en zo het algemeen welzijn te handhaven of te bevorderen, of mensen maatschappelijk actief te laten worden. Activering is niet direct gekoppeld aan een beperking of ziekte, maar algemeen gericht op het verhogen van de kwaliteit van leven. 

Therapie of behandeling waarin gedomesticeerde dieren een rol spelen wordt "Animal Assisted Therapy" (AAT) genoemd. Een therapie of behandeling heeft een duidelijk begin en einde. Er zijn specifieke doelen bepaald in een behandelplan. Een professionele behandelaar of therapeut is verantwoordelijk en de vooruitgang wordt gemeten en vastgelegd. Met hulp van het dier werkt de cliënt aan cognitieve, sociale, emotionele en/of fysieke doelstellingen. 

Bij "Equine Assisted Therapy "(EAT) of hippotherapie speelt een paard een rol. 

Een meer overkoepelende term is Animal Assisted Interventions (AAI). In Nederland worden verder termen gebruikt als: aaihond, zorgdier, zorghond, zorgdierteam, bezoekhond, bezoekdier, bezoekteam, knuffelhond, therapiehond, bezoekvrijwilliger, therapeutisch paardrijden, dierondersteunde activiteit, behandeling of therapie.

De inzet van dieren in het onderwijs krijgt soms apart de term "Animal Assisted Education" (AAE). 

Op een zorgboerderij kan iemand met een hulp- of zorgvraag met dieren werken.

Een hulphond, assistentiehond, geleidehond, signaalhond of epilepsiehond, werkt voor mensen met een beperking. Een voorbeeld is de geleidehond, die tot hulp kan zijn voor mensen met een visuele handicap.

De inzet van dieren kan een positieve invloed op het geestelijk en lichamelijk welzijn van de mens hebben.



</doc>
<doc id="1335694" url="https://nl.wikipedia.org/wiki?curid=1335694" title="Metatarsusknobbel">
Metatarsusknobbel

De metatarsusknobbel, ook wel graafknobbel of voetwortelknobbel is een verdikte en soms verhoornde structuur aan de achterpoten van een aantal soorten kikkers. Het heeft bij een aantal soorten een functie bij het graven en wordt als 'schoffel' gebruikt om zich sneller in de grond te werken. Typische gravende soorten, zoals de knoflookpad, zijn voorzien van een zeer grote knobbel waarmee ze zich snel in kunnen graven, dit gebeurt altijd achterwaarts. Aan de vorm en positie van de metatarsusknobbel is vaak de soort te herkennen, waardoor het een belangrijk determintatiekenmerk is. Veel kikkers hebben ook soortspecifieke knobbels aan de voorpoten.


</doc>
<doc id="1337469" url="https://nl.wikipedia.org/wiki?curid=1337469" title="Minimaal-invasieve chirurgie">
Minimaal-invasieve chirurgie

Minimaal-invasieve chirurgie (Engelse term "Minimally-Invasive Surgery", afgekort "MIS") is de term die wordt toegepast voor chirurgische ingrepen waarbij een veel kleinere incisie gemaakt wordt dan bij een conventionele ingreep. Het doel van MIS is om zo min mogelijk schade toe te brengen aan de zachte weefsels zoals spieren en pezen. Bij minimaal-invasieve chirurgie gaat het vooral om laparoscopische technieken. Hoewel minimaal-invasieve chirurgie grote voordelen biedt voor de patiënt (kleinere operatiewond, veel sneller herstel), lijken de risico's onderschat te worden.

Minimaal-invasieve operatietechnieken worden echter ook steeds meer toegepast binnen de orthopedie, bijvoorbeeld voor het plaatsen van bijvoorbeeld een kunstheup of -knie. Een mogelijk nadeel van minimaal-invasieve chirurgie is het slechter zicht tijdens de operatie door de kleinere incisie in de huid. Een oplossing voor het slechter zicht tijdens de operatie is het gebruik van een computernavigatiesysteem. Met een computernavigatiesysteem kan de chirurg bepaalde oriëntatiepunten “zien” die hij anders niet zou kunnen zien, waardoor het mogelijk is om de operatie met minstens net zoveel precisie als met een klassieke operatie uit te voeren.




</doc>
<doc id="1340122" url="https://nl.wikipedia.org/wiki?curid=1340122" title="Meta-chloorfenylpiperazine">
Meta-chloorfenylpiperazine

1-(3-chloorfenyl)piperazine, ook bekend als meta-chloorfenylpiperazine, mCPP is een op piperazine gebaseerde serotoninereceptor-agonist. De stof verscheen eind 2004 op de Nederlandse drugsmarkt.
Het middel wordt gebruikt als alternatief voor amfetamine-achtige drugs, zoals XTC. Er worden steeds meer XTC-pillen aangetroffen die met mCPP vervuild zijn. Zo was in 2006 in Nederland 5,6% van de pillen vervuild met mCPP, in 2007 was dat gestegen naar 6,8%.

Door de serotonerge werking van mCPP zijn interacties met andere serotonerge middelen, zoals XTC of selectieve serotonine-heropnameremmers (antidepressiva) kan een serotoninevergiftiging optreden.


</doc>
<doc id="1340309" url="https://nl.wikipedia.org/wiki?curid=1340309" title="Baard in de keel">
Baard in de keel

Jongens in de puberteit krijgen de baard in de keel. Met deze term wordt bedoeld dat hun stem zwaarder wordt.

De baard in de keel krijgen jongens meestal rond hun 12e tot 14e levensjaar, maar deze leeftijd kan variëren tussen 11 en 16. Het proces voltrekt zich in een hoog tempo, dat vaak slechts enkele weken beslaat.

Tijdens de puberteit van een jongen groeit het strottenhoofd onder invloed van testosteron. Het strottenhoofd is belangrijk bij ademen, het slikken en het spreken. In het midden van het strottenhoofd liggen de stembanden. Zodra het strottenhoofd gegroeid is, worden de stembanden opgerekt. De stembanden worden langer, hierdoor trillen ze langzamer (lagere frequentie) en wordt de stem lager.

Rondom de stembanden bevinden zich spieren en door het snelle tempo van de groei van het strottenhoofd moeten deze spieren zich sneller aanpassen. Dit gaat niet altijd even snel. Daarom heeft de jongen niet meteen een zware stem. In het begin 'breken' de spieren vaak en kan er een hoog pieperig geluid ontstaan. De verandering die de baard in de keel veroorzaakt (groei van het strottenhoofd) is dan al voorbij, maar doordat de spieren zich niet snel genoeg kunnen aanpassen, wordt dit vaak nog niet meteen gemerkt.

De periode met veel 'brekende' spieren is een vervelende periode. Deze kan snel voorbij zijn, maar het kan ook erg lang duren voordat de controle over de stem weer terug is.

Als iemand de baard in de keel krijgt, of heeft, is dat ook zichtbaar. De adamsappel groeit mee en wordt zichtbaar tijdens het slikken.


</doc>
<doc id="1341330" url="https://nl.wikipedia.org/wiki?curid=1341330" title="Hof van Wouw">
Hof van Wouw

De Hof van Wouw in Den Haag is een hofje uit de 17de eeuw.

Jacobus van Wouw was burgemeester van Den Haag. Zijn kleindochter Cornelia van Wouw (1601-1681) overleed ongehuwd, maar had in 1647 een stichting van liefdadigheid opgericht, waaraan zij haar hele vermogen naliet. De stichting heet De Hof van Wouw, bestemd voor de huisvesting van minvermogende alleenstaande vrouwen. Zelf woonde zij er tot 1671. Cornelia bepaalde dat nazaten van haar broers en zusters in het bestuur moesten zitten, steeds een regent en twee regentessen. Op haar verzoek geeft de stichting ieder jaar rond haar verjaardag een diner voor de bewoners.
Het portret van Cornelia van Wouw hangt boven de schouw in de regentenkamer. Het werd in 2014 gerestaureerd.

Aan de Lange Beestenmarkt in Den Haag is een poort die toegang geeft tot De Hof van Wouw. Erboven is, net als op de pomp in de tuin, een afbeelding van een zwaan met halsband (hier in de vorm van een kroontje), hetgeen aangeeft dat de familie Van Wouw in de 17de eeuw het recht had zwanen te houden. 
Er zijn 17 huisjes, w.o. rechts naast de poort het regentenhuis en links het beheerdershuis. Het uiterlijk van de huisjes is 17de-eeuws, hetgeen vooral te zien is aan de oorspronkelijke ramen, maar binnen zijn wel enige aanpassingen verricht. Beneden was een kamer met bedstee en een turfhok. Er was geen stromend water, dus de bewoonsters gebruikten de pomp in de tuin. Ook de twee privaten waren buiten. In 1904 kwamen er sanitaire voorzieningen. De huisjes werden aangesloten op het gemeentelijk riool, en de privaten werden weggehaald.

In 1955-1960 en 1989-1997 is er veel gerestaureerd en gerenoveerd. Van de bedstee werd een keuken gemaakt, en het turfhok werd een opslagplaats. Oorspronkelijk was de zolder ongebruikt, maar daar werd een slaapkamer met doucheruimte aangelegd. Het dak werd in 2012 geïsoleerd. 
Met het dagelijks beheer van de Hof en de tuinen is een echtpaar belast. De vrouw wordt de 'binnenmoeder' genoemd, en zorgt ook voor tijdelijk-zieke bewoonsters.

Er zijn twee tuinen. De eerste tuin is tussen de huisjes, de tweede tuin, de Tuin der Hesperiden, ligt achter de huisjes en is toegankelijk door een poort die tegenover de hoofdingang is. 

De huisjes staan rondom de met buxusperken en rozen beplante tuin. Rondom is een deel is als moes- en kruidentuin aangelegd. In het midden staat nog de oude pomp, die in 1959 werd gerestaureerd. Ieder huis kreeg een eigen aangebouwd privaat. 
Tijdens de restauratie van de Hof in de 50'er jaren is de tuin door tuinarchitecte Catharina Polak Daniels (1904-1989) heringericht naar 17de-eeuws ontwerp. Dit ontwerp is tijdens de tweede restauratie verder uitgebreid.

Bij de oprichting van de Hof werd achter de huisjes een bloemen- en moestuin aangelegd voor Cornelia van Wouw en haar familie. 
In de aurantium staan o.a. twintig soorten citrusvruchtbomen. Verder zijn er lei-peren, vijgen, moerbeien, etc. 

De tuin wordt woensdags onderhouden door enkele vrijwilligers. Een paar keer per jaar worden de tuinen opengesteld voor het publiek, o.a.:

De ingang van de tuin is aan de Brouwersgracht 30 en is alleen geopend tijdens de tuindagen. Er wordt dan entreegeld gevraagd ten gunste van het onderhoud, en er worden producten verkocht gemaakt van de opbrengst van de moestuin en vruchtenbomen.

De tuinkamer is enkele jaren geleden door de familie aangekocht.
In de tuinkamer worden ontvangsten georganiseerd en toneelvoorstellingen gegeven.
Zo heeft de stichting 'Het portret spreekt' in maart 2008 een voorstelling gegeven over Amalia van Solms.

De opbrengst van het gebruik van de tuinkamer gaat naar het onderhoud van De Hof.




</doc>
<doc id="1341821" url="https://nl.wikipedia.org/wiki?curid=1341821" title="Dinoflagellaten">
Dinoflagellaten

De dinoflagellaten (wetenschappelijke naam Dinophyta of Dinoflagellata) vormen een grote groep protisten, die behoren tot het rijk van de Alveolata in de supergroep van de Chromalveolata. De meeste dinoflagellaten zijn mariene plankton, maar ze komen ook in zoet water voor. De verspreiding van verschillende soorten hangt af van de temperatuur, saliniteit (zoutgehalte) of diepte van het water. Ongeveer de helft van alle dinoflagellaten zijn fotosynthetisch, deze vormen op de diatomeeën na de grootste groep algen en een belangrijk gedeelte aan de onderkant van de mariene voedselketen: het zijn producenten. Een bepaalde groep dinoflagellaten, de zoöxanthellen, zijn endosymbionten van mariene dieren en protozoa en spelen een belangrijke rol in de ecologie van koraalriffen. Andere dinoflagellaten zijn predators op andere protozoa, en een aantal soorten zijn parasitisch (bijvoorbeeld "Oodinium" of "Pfiesteria").

De meeste dinoflagellaten zijn eencelligen met twee verschillende flagella. Eén van deze flagella loopt door tot de achterzijde van het organisme en wordt het "longitudinale flagellum" genoemd. Het ander flagellum vormt een cirkel in de breedte van het organisme en wordt het "transverse flagellum" genoemd. Bij veel vormen zitten deze vast in groeven die de "sulcus" en het "cingulum" genoemd worden. Het transverse flagellum zorgt voor de voortbeweging van de cel, waarbij de dinoflagellaat vaak een ronddraaiende beweging maakt. Hiervan komt de naam dinoflagellaat (Grieks: "dinos" = rondtollend). Het longitudinale flagellum dient vooral om te sturen, maar levert zelf ook enige voortstuwende kracht.

Dinoflagellaten hebben een samengesteld vlies over hun celwand, dat een "amphiesma" genoemd wordt en bestaat uit platte vesicles die "alveoli" genoemd worden. Bij sommige vormen ondersteunen ze over elkaar liggende plaatjes cellulose die een soort van beschermend pantser vormen dat de "theca" genoemd wordt. Thecae zijn er in verschillende vormen en groottes, afhankelijk van de soort en soms de levensfase van de dinoflagellaat. Sommige vormen hebben ook vezelige extrusomen. Samen met andere morfologische en genetische eigenschappen wijst dit op een nauwe verwantschap tussen de dinoflagellaten en de Apicomplexa en trilhaardiertjes (Ciliophora). Deze drie groepen worden daarom samen in de superstam Alveolata geplaatst.

De chloroplasten in fotosynthetische dinoflagellaten worden meestal op hun plek gehouden door drie membranen, wat erop kan wijzen dat ze ontstaan zijn uit ingesloten algen. Deze chloroplasten bevatten chlorofyl "a" en "c" en of peridine of fucoxanthine, samen met andere pigmenten. Een aantal soorten heeft echter chloroplasten met verschillende pigmentatie en structuur, waarvan sommige een celkern hebben. Dit feit wijst erop dat chloroplasten door verschillende endosymbiontische stappen werden opgenomen, tussenvormen zouden bijvoorbeeld kleurloos kunnen zijn geweest. Omdat plastiden in Apicomplexa voorkomen is wel voorgesteld dat deze ook in een gemeenschappelijke voorouder aanwezig waren, maar geen van de basalere vormen bezit plastiden.

Dinoflagellaten hebben daarnaast ook de meer gebruikelijke organellen zoals een endoplasmatisch reticulum, een golgi-apparaat, mitochondriën, lipiden en zetmeel, en vacuoles. Een aantal soorten hebben zelfs lichtgevoelige organellen. Hoe ze deze aanwenden is onduidelijk. Een theorie is dat ze het verschil in licht waarnemen als er prooi in de directe nabijheid komt, waarna chemische signalen doorgeven in welke richting ze moeten jagen.

Dinoflagellaten hebben een speciaal soort celkern die "dinokaryon" genoemd wordt, waarin de chromosomen aan het celkernmembraan vastzitten. Dit membraan bevat geen histonen en blijft ook buiten de mitose gecondenseerd. Dit soort celkern werd ooit verondersteld een tussenvorm te zijn tussen dat van de eukaryoten en dat van de prokaryoten en daarom "mesokaryotisch" genoemd. Tegenwoordig denkt men echter dat het juist een verder ontwikkelde in plaats van primitieve eigenschap is.

De meeste dinoflagellaten hebben gedurende hun gehele levenscyclus een dergelijke celkern. Ze zijn meestal haploïde en vermenigvuldigen zich door binaire deling. Seksuele voortplanting komt echter ook voor, wanneer twee individuen zich samenvoegen om een zygoot te vormen. De zygoot kan blijven rondbewegen, of een onbeweeglijke dinocyst vormen, die later via meiose nieuwe haploïde cellen produceert.

Onder ongunstige omstandigheden, bijvoorbeeld als er weinig voedingsstoffen zijn of als er te weinig licht is, verandert de levenscyclus van sommige soorten dinoflagellaten drastisch. Twee cellen kunnen dan versmelten tot een beweeglijke, diploïde zygote, de planozygoot. Deze gaat daarna in een soort winterslaap (zogenaamde "hypnozygoot") waarin het organisme zijn voorraden vetten verbruikt. Tegelijkertijd wordt de vorm ronder en het pantser harder, soms ontstaan zelfs stekels. Als de omstandigheden weer gunstiger zijn vindt er Meiosereductiedeling plaats en breken de gevormde haploïde cellen uit het pantser. Daarna bevinden ze zich in een tijdelijk stadium ("planomeiocyt") waarin ze zich snel terug vormen naar hun individuele thecae en weer terugkeren naar de twee dinoflagellaten aan het begin van het proces.


</doc>
<doc id="1343344" url="https://nl.wikipedia.org/wiki?curid=1343344" title="International Carnivorous Plant Society">
International Carnivorous Plant Society

De International Carnivorous Plant Society (ICPS) is een internationale vereniging die zich bezighoudt met vleesetende planten. De organisatie is in 1972 opgericht. Onder de leden zijn plantenkwekers, natuurbeschermers, wetenschappers en onderwijzers. Het lidmaatschap staat open voor elke geïnteresseerde. 

De ICPS houdt zich bezig met de uitwisseling van de kennis van alle aspecten betreffende vleesetende planten. Verder ondersteunt de organisatie wetenschappelijk onderzoek en onderzoek naar teeltwijzen van vleesetende planten. Tevens richt de vereniging zich op de promotie van kweek en bescherming van vleesetende planten en de waardering voor vleesetende planten. 

Leden hebben toegang tot de zaadbank van de ICPS en kunnen internationale bijeenkomsten bezoeken. Leden zijn automatisch geabonneerd op "Carnivorous Plant Newsletter", het tijdschrift van de vereniging met illustraties in kleur. Er zijn kwekerijen van vleesetende planten die korting geven aan leden van de ICPS. 

De ICPS is de "International Cultivar Registration Authority" ('internationale registratie-autoriteit van cultivars') van vleesetende planten. De vereniging is aangesloten bij de Plant Conservation Alliance (PCA), een samenwerkingsverband dat zich richt op de bescherming van planten die van nature voorkomen in de Verenigde Staten. 



</doc>
<doc id="1344071" url="https://nl.wikipedia.org/wiki?curid=1344071" title="Tescao">
Tescao

Tescao is een oude Tibetaanse vechtkunst, waar behendigheid in de paardrijkunst en vechtkunst te paard en te voet nodig is, soms in combinatie met wapens zoals zwaard, speer, mes, handboog, stok, lasso, zweep, kleding, takken, stenen en in latere eeuwen ook het vuurwapen.

Bij Tescao wordt er nadruk gelegd op zowel psychische als fysieke voorbereiding en kent het beïnvloeding vanuit de Tibetaanse geneeskunde. De technieken zijn zodanig opgezet dat ze onafhankelijk van externe omstandigheden, zoals landschap, beperkte ruimte of donkerheid, kunnen worden ingezet.

De vechtsport Tescao werd gedurende meerdere eeuwen achtereen in de familie Tescao doorgegeven. Gezien deze in de loop van de Chinese bezetting in alle richtingen verstrooid raakte, zijn er in de geschiedenis weinig aanknopingspunten terug te vinden.

Tescao werd buiten Tibet gebracht door Juri Nikolajewitsch Monhojev die in 1950 in Tibet werd geboren. Tijdens de Tibetaanse diaspora trok zijn familie naar Oelan-Oede in de Russische republiek Boerjatië. In de jaren zeventig trok Monhojev door naar de Kaukasus, waar hij een optimale omgeving vond voor verdere training: bergen, bossen, meren en rivieren. Toen in 1991 het IJzeren gordijn wegviel, besloot hij zijn kennis door te geven. Zo bouwde hij naar Tibetaans voorbeeld zijn eerste school in het Sotsji aan de Zwarte Zee en zijn tweede school in het Siberische Novosibirsk.

Zijn leerling Igor Volenko bracht later de vechtkunst naar Duitsland; de sport wordt ook in de Verenigde Staten beoefend. 




</doc>
<doc id="1344377" url="https://nl.wikipedia.org/wiki?curid=1344377" title="Vicodin">
Vicodin

Vicodin is de merknaam van een geneesmiddel dat hydrocodon en paracetamol bevat en wordt gebruikt als sterke pijnstiller. Hydrocodon is afgeleid van codeïne. Codeïne valt in Nederland deels onder de Opiumwet. Dit geneesmiddel is in Nederland niet geregistreerd.


</doc>
<doc id="1346413" url="https://nl.wikipedia.org/wiki?curid=1346413" title="Spondylolisthesis">
Spondylolisthesis

Spondylolisthesis is een rugaandoening waarbij de verbinding tussen twee wervels zodanig is verslapt of afwezig is dat de wervels zijn verschoven ten opzichte van elkaar, meestal op basis van een spondylolyse.

Patiënten hebben een overmatig holle rug (versterkte lordose) en lagerugklachten, meestal als het afglijden meer dan 25% is ten opzichte van de onderliggende wervel. Bij pijnklachten is het wenselijk om belastende activiteiten (zoals intensief sporten) te vermijden.

In zeldzame ernstige gevallen kan overwogen worden om de betreffende wervels operatief vast te zetten. (Spondylodese).


</doc>
<doc id="1346948" url="https://nl.wikipedia.org/wiki?curid=1346948" title="Adam Afzelius">
Adam Afzelius

Adam Afzelius (Larv, 8 oktober 1750 - Uppsala, 20 januari 1837) was een Zweeds botanicus.

In 1777 werd Afzelius benoemd als docent oosterse talen aan de Universiteit van Uppsala en in 1785 werd hij assistent van Carolus Linnaeus. Vanaf 1792 woonde hij enkele jaren aan de westkust van Afrika en van 1797 tot 1798 was hij secretaris op de Zweedse ambassade in Londen.

Toen hij terugkeerde naar Zweden, keerde hij terug naar zijn leerstoel aan de Universiteit van Uppsala. In 1802 werd hij verkozen tot voorzitter van het 'Zoöfytolithisch Instituut'. In 1812 werd hij professor in de materia medica.

Hij stierf in 1837 in Uppsala. Behalve verschillende werken over plantkunde, schreef hij ook een biografie over Linnaeus.



</doc>
<doc id="1348248" url="https://nl.wikipedia.org/wiki?curid=1348248" title="Benzo(a)pyreen">
Benzo(a)pyreen

Benzo[a]pyreen is een polycyclische aromatische koolwaterstof met als brutoformule CH. De naam is afgeleid van de verbinding met 4 ringen, pyreen, waaraan nog een benzeenring gekoppeld is. De aanduiding [a] geeft aan op welke plaats deze groep aan het pyreenskelet zit. De verbinding is zeer mutageen en carcinogeen. De stof komt voor als een gelige vaste stof.

Benzo[a]pyreen is een van de producten die ontstaan bij onvolledige verbranding bij temperaturen tussen 300 en 600°C. In 1933 was benzo[a]pyreen de eerste stof (geïsoleerd uit koolteer) waarvoor een relatie aangetoond werd tussen de stof en het optreden van bepaalde vormen van werk-gerelateerde kanker ("sooty warts" van het scrotum) waaraan schoorsteenvegers leden. In de 19e eeuw viel het voorkomen van een groot aantal gevallen van huidkanker op onder stokers van stoommachines. In het begin van de 20e eeuw werd de relatie tussen benzo[a]pyreen en kanker aangetoond bij laboratoriumdieren door deze regelmatig met koolteer in te smeren.

Benzo[a]pyreen wordt gevonden in

Benzo[a]pyreen is vetoplosbaar en daarmee kunnen plantaardige en dierlijke oliën en vetten een bron zijn voor de verspreiding van deze stof.

Er is een groot aantal studies verschenen waarin de relatie tussen benzo[a]pyreen en kanker werd aangetoond. Het is veel lastiger vormen van kanker aan een bepaalde bron van benzo[a]pyreen te koppelen. Vooral bij mensen (ethische bezwaren) is het moeilijk de relatie in getallen weer te geven. Ook de verschillende mogelijke manieren van blootstelling zijn belangrijk (inhaleren, opname via het maag-darmkanaal). In 2005 werd een relatie ontdekt tussen vitamine A en emfyseem bij rokers. Benzo[a]pyreen bleek de schakel: bij ratten leidt blootstelling tot een tekort aan vitamine A.

In 1996 werd duidelijk op moleculair niveau aangetoond dat componenten uit tabaksrook gerelateerd kunnen worden aan longkanker. Benzo[a]pyreen bleek dezelfde genetische schade te induceren in het DNA van longcellen als is waargenomen in de meest kwaadaardige vormen van tumoren in de longen.

In 2001 is door het Amerikaanse National Cancer Institute een studie gepubliceerd waarin aanzienlijke hoeveelheden benzo[a]pyreen werden aangetoond in doorbakken eten van de barbecue. Vooral steaks, stukken kip en hamburgers vielen hierbij negatief op.



</doc>
<doc id="1349987" url="https://nl.wikipedia.org/wiki?curid=1349987" title="Medische technologie">
Medische technologie

Medische technologie is de technologie die wordt gebruikt voor medisch diagnostische (onderzoekende) of therapeutische (behandelende) toepassingen om bij de mens te worden aangewend voor:

Voor het toepassen van de medische technologie wordt gebruikgemaakt van medische apparatuur of medische software die alleen of in combinatie wordt gebruikt.

Medische apparatuur kan men indelen in diagnostische en therapeutische toepassingen.

Enkele diagnostische toepassingen, bijvoorbeeld door beeldvormend medisch onderzoek:

Enkele therapeutische toepassingen:

Het ontwikkelen en toepassen van medische apparatuur is aan strenge regelgeving gebonden.
De regelgeving bestaat uit wetten, normen en praktische richtlijnen:






</doc>
<doc id="1350193" url="https://nl.wikipedia.org/wiki?curid=1350193" title="Vera Springveer">
Vera Springveer

Vera Springveer was een travestie-act van de Nederlandse artiest en zanger Charles Lücker (Amsterdam, 7 maart 1965 – aldaar, 9 juli 2008).

Charles Lücker werd geboren in De Pijp en groeide op in Bos en Lommer, als enig kind van Nel Korndörffer (1932) en Koos Lücker. Als tiener liep hij van huis weg en vond hij onderdak bij actrice Nelly Frijda. Later kwam hij terecht in de krakersbeweging en sloot hij zich aan bij een kunstenaarscollectief rond Diana Ozon en Peter Pontiac. In deze periode trad hij voor het eerst op feestjes op als travestiet. Lücker maakte zijn debuut als nachtclubzangeres Vera Springveer tijdens de travestietenshow "Club Chique", georganiseerd door Hellun Zelluf in discotheek Mazzo.

In 1990 trad hij met Hellun Zelluf op in De Kleine Komedie. Verder zong hij als Springveer een duet met het carillon van de Westerkerk, in memoriam Johnny Jordaan en bij de Smartlappenband die optrad bij de opening van de Amsterdam ArenA.

In 2002 presenteerde Vera Springveer "Strapless in Soho", een wekelijks programma in "Panama" met Monique Klemann. Verder maakte Lücker als Springveer deel uit van de meidenband Girls Wanna Have Fun. Hij werkte samen met organisaties als SAD/Schorerstichting om hiv en aids onder de aandacht te brengen. Vanaf ongeveer 2000 trad hij ook als zanger onder eigen naam op. In 2002 verscheen de documentaire "Charles" van regisseur Eddi Bal, waarin Lücker over een periode van twee jaar werd gevolgd.

Lücker overleed op 43-jarige leeftijd aan de gevolgen van aids en werd begraven op Zorgvlied.



</doc>
<doc id="1350861" url="https://nl.wikipedia.org/wiki?curid=1350861" title="Klinisch beeld">
Klinisch beeld

Het klinisch beeld is de verzameling bevindingen bij anamnese (het medisch vraaggesprek) en lichamelijk onderzoek die typerend is voor een bepaalde ziekte. Zo bestaat het klinisch beeld van een longontsteking uit de klachten hoesten en benauwdheid en koorts en afwijkende longgeluiden bij lichamelijk onderzoek.

Kennis van klinische beelden is belangrijk voor een goede diagnosestelling door een arts. Het belang ervan - en van het lichamelijk onderzoek in het bijzonder - is in de loop der jaren wel afgenomen doordat aanvullende onderzoeken zoals laboratoriumbepalingen en röntgenonderzoek steeds toegankelijker zijn geworden.
Desondanks heeft kennis van klinische beelden nog steeds een centrale rol in de diagnostiek. Een arts stelt op basis van het klinisch beeld dat hij bij patiënt vindt een waarschijnlijkheidsdiagnose, of als dit niet mogelijk is maakt hij een lijst van mogelijke diagnoses (de zogeheten differentiaaldiagnose). Op basis van de waarschijnlijkheidsdiagnose wordt gericht aanvullend onderzoek verricht om de diagnose te bevestigen of ontkrachten. 
Het verrichten van aanvullend onderzoek als er geen duidelijk klinisch beeld is of als hierover niet eerst is nagedacht, leidt tot overdiagnostiek. Dat is onwenselijk omdat dit minder kosteneffectief is en omdat onderzoeken ook bijwerkingen hebben.


</doc>
<doc id="1352468" url="https://nl.wikipedia.org/wiki?curid=1352468" title="Hydrocodon">
Hydrocodon

Hydrocodon of dihydrocodeinon (CHNO) is een semi-synthetisch opioïde afgeleid van twee niet-synthetische opiaten, codeïne en thebaïne. Hydrocodon is een verdovend middel, pijnstiller en hoestonderdrukker dat oraal kan worden ingenomen. Hydrocodon wordt vaak in combinatie met paracetamol of ibuprofen toegepast.

Hydrocodon is een isomeer van codeïne. In codeïne bevat de onderste zesring een dubbele binding en is de ketogroep een hydroxylgroep.

Vicodin is de merknaam van een geneesmiddel dat hydrocodon en paracetamol bevat en wordt gebruikt als sterke pijnstiller en als anti-hoestmiddel. Codeïne valt in Nederland deels onder de Opiumwet. Dit geneesmiddel is in Nederland niet geregistreerd. Biocodine is in België niet langer verkrijgbaar als specialiteit maar kan nog worden voorgeschreven als magistrale bereiding.


</doc>
<doc id="1352894" url="https://nl.wikipedia.org/wiki?curid=1352894" title="Avulsiefractuur">
Avulsiefractuur

Een avulsiefractuur is een fractuur ontstaan door grote trekkracht van een pees aan het bot. Doordat de pees meer trekkracht kan verdragen, zal eerder een stuk bot afscheuren dan de pees.



</doc>
<doc id="1352987" url="https://nl.wikipedia.org/wiki?curid=1352987" title="Ethyl-tert-butylether">
Ethyl-tert-butylether

Ethyl-"tert"-butylether, doorgaans afgekort tot ETBE, is een organische verbinding, met als brutoformule CHO. De stof komt voor als een kleurloze toxische en ontvlambare vloeistof, die slecht oplosbaar is in water.

Ethyl-"tert"-butylether wordt op grote schaal bereid door het mengen van isobuteen en ethanol in aanwezigheid van een zure katalysator:

Ethyl-"tert"-butylether is een veelgebruikt brandstofadditief in fossiele motorbrandstoffen. Gebruik van ETBE ten opzichte ethanol heeft als voordeel dat het geen vocht opneemt en dat het benzine niet doet verdampen. Zo wordt de smogvorming danig onderdrukt.



</doc>
<doc id="1353331" url="https://nl.wikipedia.org/wiki?curid=1353331" title="Serumijzer">
Serumijzer

Serumijzer, siderofiline of "transportijzer" is een vrij circulerend ijzer-eiwitcomplex in het bloedplasma waarvan het gehalte een maat is voor de hoeveelheid ijzer die uit het voedsel is opgenomen en de hoeveelheid die via het bloed geredistribueerd wordt in het lichaam. Deze twee factoren beïnvloeden het gemeten ijzergehalte in hoge mate, waardoor de klinische waarde van serumijzer beperkt is.

Voor een volledig beeld van de ijzerstatus van een patiënt is het beter ook inzicht te krijgen in de lichaamsijzervoorraad (ferritine-meting) en de ijzerverzadigingswaarde (transferrine-saturatie).


</doc>
<doc id="1353710" url="https://nl.wikipedia.org/wiki?curid=1353710" title="Syndroom van Wiskott-Aldrich">
Syndroom van Wiskott-Aldrich

Het syndroom van Wiskott-Aldrich is een zeldzame aangeboren ziekte die gekenmerkt wordt door veel voorkomende infecties, bloedingen en eczeem. De ziekte is genoemd naar twee artsen. Alfred Wiskott was een Duitse arts die het syndroom als eerste beschreef bij drie broers in 1937. Robert Aldrich was een Amerikaanse kinderarts die de ziekte in 1954 beschreef in een Nederlands-Amerikaanse familie.

De ziekte komt vrijwel alleen bij jongens voor. De eerste klachtenpresentatie is meestal binnen de eerste zes levensmaanden.
De incidentie is 4 per een miljoen levend geboren jongens.

Het syndroom van Wiskott-Aldrich is een genetische afwijking. Het verantwoordelijk gen is gelegen op de korte arm van het X-chromosoom. Vrouwen bezitten twee X-chromosomen, mannen hebben er maar één. Daardoor komt de ziekte vrijwel uitsluitend bij jongens voor. Het eiwit waarvoor het verantwoordelijk gen codeert, wordt WASP (Wiskott-Aldrich Syndrome Protein) genoemd. Dit eiwit komt met name tot expressie in de hematopoëtische cellen, de cellen die nieuwe bloedcellen aanmaken. Het WASP is betrokken bij de opbouw van het cytoskelet en bij signaaltransductie.
Er zijn verscheidene mutaties in het WASP-gen beschreven. De ernst van de afwijkingen verschilt, afhankelijk van de genetische mutatie die een patiënt heeft. Ook de ziekte X-gebonden trombocytopenie wordt veroorzaakt door een afwijking op het WASP-gen.

Het vaak optreden van infecties wordt veroorzaakt door een stoornis van het immuunsysteem. Het betreft een gecombineerde immuundeficiëntie, waarbij zowel de T-celfunctie als de B-celfunctie gestoord is.
De immuunstoornis wordt veroorzaakt door de gestoorde signaaltransductie en door afwijkingen in het cytoskelet van de T-cel, waardoor deze minder goed kan reageren op antigeenpresentatie door de B-cel.
Daardoor komen allerlei verschillende infecties vaker voor bij het syndroom van Wiskott-Aldrich. Ook verlopen deze infecties vaak ernstiger. Met name de afweer tegen gekapselde bacteriën is gestoord. Veel voorkomende verwekkers zijn "Streptococcus pneumoniae", "Haemophilus influenzae", "Candida albicans", cytomegalievirus en "Pneumocystis jiroveci".

Blauwe plekken en bloederige diarree worden vaak gezien. Ook levensbedreigende hersenbloedingen komen voor. De oorzaak is een tekort aan bloedplaatjes (trombocytopenie). Bij patiënten met het syndroom van Wiskott-Aldrich is de concentratie bloedplaatjes ongeveer 30 - 50 ×10formula_1/mL in het bloed. Bij normale mensen is dat 150 - 450 ×10formula_1/mL. Daarnaast zijn de bestaande bloedplaatjes klein van formaat en functioneren ze minder goed. Het syndroom van Wiskott-Aldrich is vrijwel de enige aandoening waarbij de bloedplaatjes kleiner zijn dan normaal. Dit helpt bij de diagnose.

De jeukende huidaandoening treedt veel op bij het syndroom van Wiskott-Aldrich, vaak in ernstige vorm.

Patiënten ontwikkelen geregeld verschillende vormen van kanker. Maligne lymfomen worden het meest gezien. Ook auto-immuunaandoeningen komen vaker voor, zoals auto-immuun hemolytische anemie, reumatoïde artritis en leukocytoclastische vasculitis. Waarschijnlijk is de oorzaak daarvan het slecht functionerende immuunsysteem.

De behandeling van eerste keus is een beenmergtransplantatie van een HLA-identieke broer of zus. Een geslaagde beenmergtransplantatie leidt tot genezing, waarbij alle symptomen voorgoed verdwijnen. Bij patiënten die geen HLA-identieke broer of zus hebben, wordt soms een beenmergtransplantatie gedaan van een HLA-gematchte, onverwante donor. Hierbij is de kans groter dat de behandeling mislukt en dat er complicaties optreden, zoals een graft versus host-reactie.
Het operatief verwijderen van de milt (splenectomie) is een effectieve manier om de trombocytopenie te verhelpen. Dit leidt tot een scherpe afname van de bloedingen. Het is succesvol bij ongeveer 90% van de patiënten. Een splenectomie geeft geen verbetering van de immuundeficiëntie of van het eczeem.


</doc>
<doc id="1353867" url="https://nl.wikipedia.org/wiki?curid=1353867" title="Syndroom van Frey">
Syndroom van Frey

Het syndroom van Frey of het auriculotemporale syndroom is een syndroom waarbij de zweetklieren op de wang geactiveerd worden in plaats van de speekselklieren.

Het syndroom van Frey treedt meestal op na een parotidectomie, het verwijderen van de oorspeekselklier waarbij het tijdens de operatie onvermijdelijk is dat zenuwen die betrokken zijn bij de speekselproductie beschadigd raken. Deze zenuwuiteinden kunnen zich aansluiten op zweetklieren van de wang. Dit heeft tot gevolg dat de prikkel voor de aanmaak van speeksel, zoals eten, nu leidt tot zweetproductie van de wang aan de geopereerde kant van het gezicht.

Het syndroom van Frey treedt enkele weken tot maanden na de operatie op bij vrijwel iedere patiënt, hoewel meestal niet in zo'n mate dat de patiënt er last van heeft. Ongeveer 30% van de patiënten vertoont symptomen.

Het syndroom van Frey is niet schadelijk voor de gezondheid. Als de patiënt er last van heeft, is behandeling mogelijk, onder andere door injecties met Botox, waardoor zenuwactiviteit effectief geblokkeerd wordt.

Het syndroom is genoemd naar Łucja Frey.


</doc>
<doc id="1353894" url="https://nl.wikipedia.org/wiki?curid=1353894" title="Łucja Frey">
Łucja Frey

Łucja Frey-Gottesman (Lemberg, 3 november 1889 – aldaar, 24 augustus 1942) was een Joods-Poolse neuroloog naar wie het syndroom van Frey genoemd is.

Na een studie filosofie in Lemberg (het tegenwoordige Lviv in Oekraïne) tussen 1908 en 1913, werkte ze enige jaren als lerares. Van 1917 tot 1929 studeerde ze medicijnen in Lemberg en rondde dat af met een specialisatie neurologie in Warschau.

Tot 1941 was ze werkzaam als neuroloog in het "Israelitischen Spital" in Lemberg. Vervolgens werkte ze in de polikliniek van het getto in deze plaats. Rond 24 augustus werd ze vermoord, hetzij bij de ontruiming van het Getto van Lemberg, hetzij na transport naar het vernietigingskamp Bełżec.


</doc>
<doc id="1354278" url="https://nl.wikipedia.org/wiki?curid=1354278" title="Liefdesroman">
Liefdesroman

De liefdesroman is een genre uit de zogenaamde triviaalliteratuur, waarvan de verhaallijn zich sterk concentreert op een romantische verhouding tussen twee protagonisten. Het genre is voornamelijk gericht op een vrouwelijk publiek en de boeken verschijnen vaak in serievorm. Het genre wordt ook wel aangeduid met "romantiek" of "romantische literatuur" (Engels "romance novel"); deze namen zijn echter in het Nederlands te vermijden om verwarring met de stijlperiode "romantiek" te voorkomen.

Hoewel romantiek in westerse literatuur vaak voorkomt zijn verhalen die geheel of hoofdzakelijk om een liefde draaien niet altijd gebruikelijk geweest. Een vroeg voorbeeld is het beroemde toneelstuk "Romeo en Julia" van Shakespeare. Een van de eerste romans geheel gewijd aan de liefde, en bovendien een liefde beschreven vanuit een vrouwelijk perspectief, was de briefroman "Pamela, or Virtue Rewarded" van Samuel Richardson. Ook het werk van Jane Austen, in het bijzonder "Pride and Prejudice", is van grote invloed geweest op dit genre. Lopende de negentiende eeuw komen er langzaam maar zeker meer boeken die zich speciaal op een romantisch thema richten. Al in het Biedermeiertijdperk (1815-1848) zijn er in Duitsland auteurs als August Lafontaine en Heinrich Clauren. Anders dan Austens werk worden hun boeken niet als "grote" literatuur beschouwd en krijgen ze het stigma van de trivialiteit. Dit oordeel zal kenmerkend worden voor alle latere liefdesliteratuur.

In het Interbellum neemt het genre een vlucht, als de Duitse Hedwig Courths-Mahler zowel in Duitsland als daarbuiten miljoenen boeken verkoopt. Ook in Groot-Brittannië bloeit het genre, met Georgette Heyer (die zich sterk door Austen laat inspireren) en Barbara Cartland, één der meest vertaalde auteurs ooit. Na de oorlog verschuift het zwaartepunt naar Noord-Amerika, waar uitgeverijen komen die zich specialiseren in liefdesromans in serie en één titel per maand uitbrengen (zoals het Canadese Harlequin). Thans is verreweg de meeste liefdesliteratuur uit de Verenigde Staten en Canada afkomstig; de boeken worden echter in vertaling ook in Europa zeer veel gelezen.

De hoofdverdeling binnen de liefdesroman is die tussen de seriële roman en de losstaande roman. Liefdesromans die in serieverband verschijnen zijn gewoonlijk korter (novelleformaat) en verdwijnen na een maand uit de boekhandel omdat dan hun opvolger klaarstaat. De losse liefdesromans zijn langer en komen dichter in de buurt van de idealen die de "hoge literatuur" stelt: behalve dat de boeken dikker zijn, zijn ze gewoonlijk ook minder clichématig en stilistisch gezien rijker.

De liefdesroman kan ook ingedeeld worden naar thema. De belangrijkste thematische subgenres zijn:

Ook bestaan er in toenemende mate tussenvormen tussen de "serieuze" literatuur en de liefdesroman.

Traditioneel wordt er door literaire critici sterk op de liefdesroman neergekeken, mogelijk zelfs sterker dan op andere "triviale" genres als fantasy, detectives en westerns. Pamela Regis noemde het "the most popular and least respected genre". Met een veranderende blik op genreliteratuur is de laatste jaren het negatieve oordeel lichtelijk verzacht.


</doc>
