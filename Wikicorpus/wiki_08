<doc id="174804" url="https://nl.wikipedia.org/wiki?curid=174804" title="Hereditaire motorische en sensorische neuropathieën">
Hereditaire motorische en sensorische neuropathieën

Hereditaire motorische en sensorische neuropathieën meestal kortweg HMSN genoemd, is de "Nederlandse" benaming voor een chronische vorm van erfelijke polyneuropathieën ("poly" = meervoudig). Hierbij staat hereditair voor erfelijk; motorisch voor het bewegingsapparaat betreffende; sensorisch, wat betreft het gevoel (tastzin) en neuropathieën voor zenuwaandoeningen. Buiten Nederland is de gebruikelijke naam voor deze aandoening Charcot-Marie-Tooth (CMT). HMSN is onderverdeeld in een aantal typen: te weten: I, II en III en daarvan wordt type I weer gesplitst in Ia en Ib. Synoniem voor type III is de naam (syndroom van) Déjerine Sottas. De typeaanduidingen IV t/m VII zijn in onbruik geraakt door nieuwe onderzoeksmethoden en de daardoor verworven kennis. Deze krijgen daardoor een eigen naam, zoals type IV nu ziekte van Refsum wordt genoemd.

De ziekte HMSN is langzaam progressief en tot op heden nog niet te genezen al wordt daar wel onderzoek naar gedaan.
De ernst van de aandoening varieert van persoon tot persoon en hangt mede af van het type. Andere erfelijke neuropathieën zijn erfelijke drukneuropathieën (HNPP) en hereditaire neuralgische amyotrofie (HNA).

Bij HMSN type Ia, Ib en III zijn de zenuwbanen ernstig vertraagd. Bij type II is dit minder sterk het geval. Bij type III (ook wel genoemd Déjerine Sottas) zijn de verschijnselen veel erger en die beginnen meestal reeds bij jonge kinderen.
Een neuroloog kan met behulp van een elektromyografie (EMG) vaststellen om welk type het gaat. Of het een erfelijke ziekte betreft kan alleen worden vastgesteld door meerdere personen uit een familie (grootouder-ouder-kind) te onderzoeken. Ook kan deze erfelijke aandoening tegenwoordig worden vastgesteld door middel van DNA-onderzoek, sinds in de negentiger jaren na jaren van onderzoek, stapje voor stapje ontdekt is op welk chromosoom de fout zich bevindt. Bij HMSN type 1A (de autosomale dominante vorm) bevindt de DNA duplicatie zich op chromosoom 17 (exacte plaats door deskundigen aangeduid met: p11.2).

De ledematen die het verst van het ruggenmerg afliggen worden het eerst aangedaan (voeten en handen). Die ziekte valt onder de spierziekten, hoewel eigenlijk de spieren zelf niet zijn aangedaan, maar de zenuwbanen die de spieren aan moeten sturen, waardoor er toch motorische en gevoelsproblemen zijn en de spieren niet meer goed functioneren.
Eerste verschijnselen van de ziekte kunnen zich al voordoen vanaf de geboorte tot soms pas op 65 tot 70-jarige leeftijd. Type III begint meestal op vroege leeftijd en verergert sneller dan type I en II.

De klachten kunnen variëren van klompvoeten, hamertenen, klauwhanden tot spierzwakte in onderbenen en -armen waar verder weinig aan is te zien. Ten opzichte van gezonde mensen kan de spierkracht wel tot 50% minder zijn en kan doorgaan tot bijna nihil. Doordat de voetheffers vaak zijn aangedaan en niet goed functioneren komt bij deze aandoening een klapvoet regelmatig voor. De meeste personen met HMSN zijn daardoor veel sneller vermoeid omdat ze bij alles wat ze doen, snel hun reserves moeten aanspreken. Daardoor worden ze ook vrijwel dagelijks geconfronteerd met spierkramp. Ook kan de huid op verschillende plekken gevoelloos zijn of juist overgevoelig bij aanraking (gevoel van een elektrische schok).

Ook nachtblindheid, doofheid, oorsuizen en evenwichtstoornis komen relatief vaak voor bij mensen met HMSN, alleen is het nog niet wetenschappelijk bewezen, dat dit bij de symptomen hoort of dat er nog een andere ziekte meespeelt, bijvoorbeeld de ziekte van Menière.

Mensen die lijden aan HMSN moeten goed opletten hoe en waar ze lopen en struikelen ook vaker. Als ze daardoor een blessure oplopen bijvoorbeeld aan knie- of enkelbanden of een been of middenvoetsbeentjes breken, is het soms beter om alleen zwaar in te tapen en eventueel spalken, dan in het gips te doen. Door gipsen zouden de spieren nog sneller achteruitgaan, vanwege de totale inactiviteit en daardoor duurt de revalidatie veel langer. Bovendien kan een operatieve ingreep onder narcose het verloop van de ziekte ongunstig beïnvloeden. Daarom moeten polyneuropathie-patiënten, indien zij toch onder narcose moeten, altijd aan de anesthesist melden welke aandoening zij hebben. Er kunnen dan tijdig maatregelen worden genomen.

Na de diagnose kan de patiënt door de neuroloog worden doorverwezen naar een revalidatiearts, die de patiënt regelmatig ziet en met behulp van diverse testjes kan kijken of de patiënt achteruit gaat en hoe snel het verloop hiervan is.
Indien er wat hulp nodig is bij algemene dagelijkse levensbehoefte kan deze de patiënt weer doorverwijzen naar een ergotherapeut. Ook kan de revalidatiearts adviseren contact op te nemen met een belangenvereniging of een patiëntenorganisatie.

Een patiënt met HMSN mag zwanger worden. Het wordt aangeraden de controles uit te laten voeren in de tweedelijn, een verloskundige in het ziekenhuis. Mensen met HMSN kunnen een opleving krijgen tijdens de zwangerschap. Door de aanmaak van hormonen kunnen klachten verminderen.
Wel moet er rekening gehouden worden met chronische vermoeidheid tijdens de draagperiode.
Pijnbestrijding tijdens de bevalling is een problematisch punt. Een ruggenprik wordt ten strengste afgeraden door anesthesiologen van diverse ziekenhuizen. Het inspuiten van vloeistoffen naast de zenuwbanen in de ruggenmerg kan leiden tot uitval van aangetaste zenuwen. In 2011 zijn wereldwijd 9 geslaagde ruggenprikken uitgevoerd. Aantallen over het misgaan van deze vorm van verdoving zijn niet bekend. Als alternatieve pijnbestrijding wordt in Nederland Remifentanil toegediend via infuus en een pomp. Dit medicijn wordt normaliter toegediend bij een ontsluiting van minimaal 6 centimeter, bij HMSN patiënten kan dit al toegediend worden bij 4 centimeter ontsluiting. Wel dient men er rekening mee te houden dat dit verdovingsmiddel niet langdurig ingezet kan worden.

Een groot aantal patiënten weet zich goed te redden, eventueel met kleinere aanpassingen, zoals orthopedisch schoeisel en wat persoonlijke hulpmiddelen, bijvoorbeeld een trippelstoel en een rollator. Ongeveer 10% van hen belandt uiteindelijk in een rolstoel.

Er is (nog) geen geneesmiddel tegen, wel kunnen er bepaalde middelen worden voorgeschreven om de spierkrampen te verminderen, zoals Inhibin, Rivotril, Carbamazepine, Fenytoïnenatrium en Mexitil. De meeste middelen kunnen het best door een neuroloog worden voorgeschreven. 
Met kinesiotaping worden soms ook goede resultaten behaald bij spierkramp of spierpijn.
Een flinke dosis magnesium (200mg) dagelijks zou een gunstige werking tegen de spierkrampen kunnen hebben. Bepaalde genotmiddelen, waaronder alcohol, chocolade en vetten, kunnen de krampen juist weer verergeren.
Sommige geneesmiddelen, voorgeschreven voor andere aandoeningen, zouden de verschijnselen van HMSN kunnen doen toenemen. De lijst is te raadplegen via een CMT MedicalAlert-site.

De hoop is dat in de toekomst misschien door stamceltherapie een genezingsproces in gang kan worden gezet, maar tot die tijd moet er nog veel onderzoek verricht worden.




</doc>
<doc id="174872" url="https://nl.wikipedia.org/wiki?curid=174872" title="Spierziekte">
Spierziekte

Onder de term spierziekten vallen veel aandoeningen, zowel erfelijke als niet erfelijke, maar ze hebben allen één ding gemeen: ze tasten allemaal het bewegingsapparaat aan. 

We kunnen onder deze verlammende ziekten er een aantal onderscheiden die 'echte' spierziekten zijn, dat wil zeggen het defect of probleem zit in de spieren zelf of in de functionele keten van zenuwcel naar spier op het niveau van de motorische eindplaat of daarna, maar er zijn ook ziekten die het zenuwstelsel aantasten, waardoor de mogelijkheid om overigens normale spieren te prikkelen tot samentrekken verloren gaat. Een voorbeeld van het eerste type is myasthenia gravis, een voorbeeld van het tweede type polio. Een ziekte die niet in deze lijst te vinden is staat misschien wel onder neurologische aandoeningen.

Sommige spierziekten zijn dodelijk, omdat ze ook vitale organen zoals hart en ademhalingsspieren aantasten, maar lang niet alle spierziekten zijn zo ernstig. 

De Vereniging Spierziekten Nederland is een belangenvereniging voor mensen, die zelf een spierziekte hebben of in de naaste familie daarmee geconfronteerd worden.
De Vlaamse vereniging neuromusculaire aandoeningen is een patiëntenvereniging/zelfhulpgroep die zich sinds 1987 inzet voor het algemeen welzijn van mensen met een neuromusculaire aandoening (NMA).

Een aantal van de ongeveer 600 verschillende spierziekten worden hieronder met name genoemd. Een aantal ziekten komt ook in de tabel vaker voor, nl op verschillende alfabetische trefwoorden of met synoniemen.







Hereditaire motorische en sensorische neuropathieën (HMSN)













</doc>
<doc id="174892" url="https://nl.wikipedia.org/wiki?curid=174892" title="Dermatofyt">
Dermatofyt

Een dermatofyt (van het Griekse "δέρματος" (dermatos), genitief van "δέρμα" (derma), "huid" en met het achtervoegsel -fyt, van "phutón", "plant") is een schimmel die parasitaire infecties veroorzaakt op de huid, haar of nagels. De meeste dermatofyten behoren tot de orde Eurotiales, een orde van zakjeszwammen. Er zijn ongeveer 300 dermatofyte soorten behorend tot de geslachten "Trichophyton", "Microsporum" en "Epidermophyton".

Bij de mens veroorzaken vooral dermatofyten als "Trichophyton rubrum", "T. tonsurans", "T. mentagrophytes" en "Microsporum canis" besmettingen van de huid (dermatofytose, ringworm), haar (trichomycose, tinea capitis) en de nagels (onychomycose, kalknagel). Dit dankzij hun capaciteit om voedingsmiddelen uit keratinemateriaal te verkrijgen. De organismen koloniseren de keratineweefsels en de ontsteking wordt veroorzaakt door reactie op metabolische bijproducten.

Een bekende besmetting is ringworm. De dermatofyten dringen gewoonlijk geen levende weefsels binnen, maar koloniseren de buitenlaag van de huid. Nu en dan vallen de organismen onderhuidse weefsels binnen, resulterend in kerionontwikkeling.

De laboratoriumdiagnostiek vindt plaats op het mycologisch laboratorium op de afdeling medische microbiologie.

Dermatofyten worden overgebracht door direct contact met een besmette (menselijk of dierlijke) gastheer of door direct of indirect contact met besmette afgebladderde huid of haar in kleding, kammen, haarborstels, theaterzetels, kappen, meubilair, bedlinnen, handdoeken, hoteldekens en vloeren van kastruimte. Afhankelijk van de soort kan het organisme maximaal 15 maanden leven. Er is een verhoogde gevoeligheid voor besmetting wanneer er reeds een bestaande verwonding aan de huid is, zoals littekens, brandwonden, of bij koorts.

Soorten dermatophyten

<nowiki>*</nowiki>Anthrofiele soorten (op mensen); †Zoöfiele soorten (op dieren); §Geofiele soorten (in de grond) bij mensen gevonden

Bij dieren meest voorkomende dermatofyten zijn:

Bij vee en huisdieren is het soortenmengsel heel anders.



</doc>
<doc id="174902" url="https://nl.wikipedia.org/wiki?curid=174902" title="Spore">
Spore

Een spore (afgeleid van het Oudgriekse σπορά, "sporā", zaad, zelden ook spoor), is een klein, gewoonlijk eencellig reproductief lichaam dat meestal bestand is tegen uitdroging en hitte en tot een nieuw organisme kan groeien. Het wordt vooral door bepaalde bacteriën, schimmels, algen en mossen, varens en varenachtigen en ook door zaadplanten geproduceerd.

Een spore is over het algemeen een cel die door een celwand wordt omringd. In het rustende stadium van reproductieve sporen wordt deze celwand taai en waterdicht. Dit staat de cel toe om ongunstige omstandigheden zoals temperatuurschommelingen en vochtigheid te overleven.

Bij de ontkieming kunnen de sporen die ongeslachtelijk werden geproduceerd cellulaire of meercellige vormen aannemen die tot geslachtelijke voortplanting kunnen bijdragen.

Vele eencellige planten en dieren reproduceren zowel door de vorming van sporen als door eenvoudige mitose. Gist, bijvoorbeeld, plant zich voort door sporen te vormen evenals door knopvorming.

Bij paddenstoelen hebben sommige sporen een dunne celwand en ontkiemen snel; anderen hebben een dikker omhulsel en zijn beter bestand tegen invloeden van buitenaf.

Een diaspore is een eenheid bij de verspreiding van organismen bij de ongeslachtelijke voortplanting, zoals bol, knol of bij de geslachtelijke voortplanting, zoals zaad, vrucht, plantendelen. Dit komt bijvoorbeeld voor bij paddenstoelen, mossen, varens, varenachtigen en andere planten.

Sporen kunnen op diverse manieren gecategoriseerd worden. Een mogelijke indeling is naar moment van vorming in de levenscyclus:

Een andere indeling, naar beweeglijkheid, is de volgende:

Een andere indeling is de volgende:

De volgende afbeeldingen tonen de positie van sporen in de levenscyclus van enkele organismen.

Varens zijn overblijvende planten. Jonge bladeren ontspringen uit de wortelstok en zijn aan de top opgerold. Aan de onderzijde of aan de rand van de bladeren zitten de sporenhoopjes met de sporendoosjes. Door middel van meiose vormt de varen haploïde sporen.

Uit een spore ontstaat niet direct een varenplant, maar komt er eerst een haploïde voorkiem ("prothallium"), een hartvormig blaadje. Op de prothallia worden de voortplantingsorganen (antheridia en / of archegonia) gevormd, zij maken door mitose gameten. 

Onder vochtige omstandigheden vindt bevruchting plaats. Uit de zygote (bevruchte eicel) groeit een diploïde varenplant. Deze leeft eerst op de voorkiem, maar vormt later zelf wortels en gaat zelfstandig groeien.

Sommige varengroepen zijn heterospoor (anisospoor): zij hebben twee typen sporen: de mannelijke microsporen en de vrouwelijke macrosporen (ook wel "megasporen"). Hier groeien nog binnen hun sporewand de mannelijke microprothallia met antheridia uit de microsporen, en uit de macrosporen nog binnen hun sporewand de vrouwelijke macroprothallia met archegonia.

Bij het geslacht paardenstaart "(Equisetum)" zijn de sporen van gelijke vorm en grootte, maar er kan toch onderscheid gemaakt worden tussen mannelijke sporen ("androsporen") die mannelijke prothallia opleveren, en vrouwelijke ("gynosporen") die vrouwelijke prothallia opleveren.

Bij mossen is de generatiewisseling enigszins vergelijkbaar. In de archegonia en antheridia vormt de mosplant de geslachtscellen (gameten).

Uit de bevruchte eicel ontstaat dan een diploïde sporogoon (een steel met een sporendoosje), afgedekt met een mutsvormig huikje ("calyptra"). In het sporendoosje worden door meiose de haploïde sporen gevormd. Bijna alle mossoorten zijn homospoor (isospoor): de sporen hebben gelijke vorm en afmetingen.

Enkele mossoorten (zoals enkele soorten behorend tot de Gaffeltandmossen) zijn heterospoor. Uit de macrosporen groeien de vrouwelijke planten, uit de microsporen groeien dwergmannetjes.

Uit een spore ontstaat een draadvormige, haploïde voorkiem ("protonema"), waaruit een of meer nieuwe haploïde mosplantjes groeien. Op de mosplantjes groeien de voortplantingsorganen.
Sommige bacteriesoorten produceren endosporen, die heel lang kunnen overleven en bestand zijn tegen chemische (ontsmettingsmiddelen, maagzuur) en fysische (druk, temperatuur) invloeden. "Bacillus anthracis"sporen (veroorzaker van miltvuur) zouden tot 50 jaar in de bodem kunnen overleven. Bij het eenvoudig begraven van met miltvuur besmette kadavers zal de ziekte kunnen terugkeren bij dieren die er grazen. Ook niet-pathogene "Clostridium"soorten vormen sporen die schuimlever veroorzaken bij runderkarkassen.


</doc>
<doc id="175108" url="https://nl.wikipedia.org/wiki?curid=175108" title="Metaplasie">
Metaplasie

Metaplasie (meta = naast) is de reversibele verandering van het ene celtype naar het andere celtype op een plaats waar dat normaal niet voorkomt. Het is een reactie van het lichaam op een chronische, niet-fysiologische prikkel. Men ziet metaplasie bijvoorbeeld in de luchtwegen bij rokers. De prikkel is hier de tabaksrook. Het trilhaarepitheel van de trachea kan hier slecht tegen en het lichaam vervangt het op den duur door meerlagig plaveiselepitheel, omdat dit een betere bescherming biedt. 

Ook kan het voorkomen bij chronische terugvloeiing van maagzuur in de slokdarm (oesofageale reflux).
Het slokdarmweefsel kan hier niet tegen en door de veelvuldige irritatie van de slokdarm ontstaat na verloop van tijd eenzelfde soort epitheel als dat van de maagwand. Dit wordt een Barrett-slokdarm genoemd.

Een kwaadaardige (maligne) ontaarding van dit nieuw gevormde weefsel kan (in een beperkt aantal gevallen) het gevolg zijn. Een slokdarmspiegeling kan uitsluitsel geven over de vraag of er sprake is van metaplasie.

Metaplasie is een reversibel proces; als de prikkel wordt weggenomen kan de oorspronkelijke situatie terugkeren.


</doc>
<doc id="175151" url="https://nl.wikipedia.org/wiki?curid=175151" title="Glycyrrizinezuur">
Glycyrrizinezuur

Glycyrrizinezuur of glycyrrizine is een zoetstof die vooral wordt toegevoegd aan drop. De stof wordt gewonnen uit de zoethoutwortel ("Glycyrrhiza glabra"). Het bestaat uit een sapogenine (het aglycon) en een suiker (het glycon), en is derhalve een glycoside, behorend tot de stofklasse der saponinen.

De zoetstof heeft een 30 tot 50 keer zo hoge zoetkracht als suiker. Glycyrrizinezuur heeft voor gebruik als laagcalorische suikervervanger een voordeel ten opzichte van aspartaam, omdat het niet uit elkaar valt bij verwarming. Het heeft niet dezelfde werking als normale suiker; het werkt langzamer en houdt langer aan in de mond en het heeft een zoethoutachtige smaak. Daarom wordt het meer als smaakversterker gebruikt, voornamelijk voor snoep, medicijnen en tabakproducten.

Glycyrrizinezuur kan een verhoging van de bloeddruk en hartritmestoornissen veroorzaken. Het bloeddrukverhogend effect treedt op bij een dagelijkse consumptie van ongeveer 95 mg glycyrrhizinezuur. Bij daarvoor gevoelige personen kan de bloeddrukstijging mogelijk al bij minder drop optreden. Glycyrrizinezuur kan helpen bij een verkoudheid, het werkt namelijk slijmoplossend en verzachtend.

In het maag-darmkanaal wordt glycyrrizinezuur omgezet in glycyrretinezuur. In de nieren remt glycyrretinezuur het enzym bèta-hydroxysteroidehydrogenase type 2, dat cortisol omzet in het inactieve cortison. Door deze remming stijgt de hoeveelheid cortisol in de niercellen. Cortisol grijpt daar op dezelfde receptor aan als het hormoon aldosteron (de mineralocorticoïdreceptor). Hierdoor houdt de nier zout vast, hetgeen leidt tot een verhoogde bloeddruk. Dit gaat vaak gepaard met een verlaagd kaliumgehalte in het bloed.

Niet bewezen is de claim dat glycyrrizinezuur een brandend gevoel in de maag en de vorming van maagzweren tegengaat. Het zou namelijk productie van maagzuur tegengaan.

De hoeveelheid glycyrrizinezuur in drop is gemiddeld 0,1%, met uitschieters naar boven en beneden. Drop met een sterke smaak bevat vaak relatief veel glycyrrhizinezuur. Zo is in zwart-witpoeder 2,8% glycyrrhizinezuur aanwezig. Zoethoutthee bevat in droge vorm ongeveer 2% glycyrrhizine (40 mg per theezakje van 2 gram). Ongeveer 63 procent van de Nederlandse drop bevat nu minder dan 0,1% glycyrrhizinezuur en 93 procent van de Nederlandse drop bevat minder dan 0,2% glycyrrizinezuur. Dropsoorten met een relatief hoog gehalte aan glycyrrizinezuur worden in de meeste (80%) gevallen verkocht in een kleine verpakking (minder dan 50 gram per verpakking). Door de sterke smaak nodigt het minder uit tot dooreten dan de dropvarianten met relatief weinig glycyrrizinezuur, vaak de milde, zoete dropsoorten die bij kinderen populair zijn.



</doc>
<doc id="175533" url="https://nl.wikipedia.org/wiki?curid=175533" title="Intramusculair">
Intramusculair

Intramusculair is een anatomische beschrijving van een locatie, namelijk: in een spier. Een bloeduitstorting kan bijvoorbeeld intramusculair gelegen zijn.

Ook injecties kunnen intramusculair worden toegediend (andere vormen zijn bijvoorbeeld intracutaan (in de huid), subcutaan (onderhuids) en intraveneus (in een ader)). Sommige geneesmiddelen en de meeste vaccins kunnen goed intramusculair worden toegediend.
Omdat spierweefsel goed doorbloed is, wordt het middel als het oplosbaar is meestal snel opgenomen, maar minder snel dan bij intraveneuze toediening.

Bij mensen wordt een intramusculaire injectie bij voorkeur in een dikke spier gegeven, en op zo'n plaats dat grote bloedvaten en zenuwbundels niet makkelijk kunnen worden geraakt. Spieren die hiervoor in aanmerking komen zijn onder andere


</doc>
<doc id="175536" url="https://nl.wikipedia.org/wiki?curid=175536" title="Hersenschudding">
Hersenschudding

Een hersenschudding (medisch: "commotio cerebri") is een milde vorm van hersenletsel ten gevolge van mechanisch geweld, direct of indirect op de schedel inwerkend, zonder dat de hersenen zelf macroscopisch (zichtbaar) waarneembaar letsel hebben opgelopen.


Het bewustzijnsverlies wordt veroorzaakt door een tijdelijke functiestoornis van de formatio reticularis in de hersenstam.

Bij hoofdletsel dat tot een of meer van deze verschijnselen leidt, dient contact op te worden genomen met een arts. Aan de hersenschudding zelf is niets te doen, maar er is een (meestal kleine) kans dat er bijkomende problemen optreden die eventueel medisch ingrijpen noodzakelijk maken. Dit zijn met name bloeding in het hoofd en (bij kinderen) hersenoedeem (de zogenoemde "kindercontusie"). Als uit een hersenscan dergelijke afwijkingen blijken betreft het overigens per definitie geen hersenschudding meer, er is dan sprake van een zwaardere vorm van letsel zoals een hersenkneuzing.
Bij een hersenschudding verdwijnen de klachten meestal na korte tijd. Tegenwoordig wordt bedrust niet meer geadviseerd. Wel wordt vaak aangeraden om het een aantal dagen rustig aan te doen. Gedurende enkele dagen, weken of soms langer kunnen klachten blijven bestaan, die worden samengevat onder de noemer "postcommotionele klachten". Deze betreffen onder andere:

Tegen de hoofdpijn kan paracetamol worden gebruikt. Acetylsalicylzuur (Aspirine) en andere NSAID's moeten in verband met het remmende effect op de bloedplaatjes ('bloedverdunning') worden vermeden, ook als bloedingen uitgesloten zijn met een CT-scan.

Vroeger werd in de 24 uur na het hoofdtrauma vaak een wekadvies gegeven: men moest de patiënt overdag niet alleen laten en 's nachts ieder uur wakker maken om het bewustzijn te controleren. Bij volwassenen is dit advies verouderd. Bij patiënten die risico lopen op een bloeding in het hoofd wordt een CT-scan gemaakt; als deze geen bloeding toont is een wekadvies niet nodig en als deze wel een bloeding toont wordt de patiënt opgenomen in het ziekenhuis. Bij patiënten bij wie geen indicatie bestaat voor een CT-scan is het risico op een bloeding in het hoofd dermate klein dat een wekadvies niet nodig is. Sowieso is uit onderzoek gebleken dat een wekadvies in de thuissituatie geen betrouwbare methode is voor de controle van volwassen patiënten, omdat leken dikwijls niet goed in staat zijn om het bewustzijnsniveau adequaat te beoordelen. Bij kinderen wordt nog wél routinematig een wekadvies gegeven. Een van de redenen hiervoor is dat, vanwege de stralingsbelasting, bij kinderen minder snel een CT-scan gemaakt wordt.


</doc>
<doc id="175560" url="https://nl.wikipedia.org/wiki?curid=175560" title="Pyrrool">
Pyrrool

Pyrrool is een heterocyclische aromatische verbinding met als brutoformule CHN. De zuivere stof komt voor als een kleurloze vloeistof met een chloroformachtige geur, die slecht oplosbaar is in water. Structureel gezien bestaat het uit een vijfring die opgebouwd is uit vier koolstofatomen en één stikstofatoom.

In verschillende organismen is pyrrool een belangrijke stof. Het heem in hemoglobine bestaat uit vier pyrroolringen die met elkaar verbonden zijn. Verder komt de structuur voor in chlorofyl in planten en in bacteriën. Het vormt een onderdeel van vitamine B12 en de basis voor indigokleurstoffen.

Op industriële schaal wordt pyrrool bereid door de reactie met furaan met ammoniak:

Een alternatieve synthesemethode is het verhitten van 1,4-butyndiol met ammoniak onder hoge druk:

Gesubstitueerde pyrroolderivaten kunnen bereid worden via specifieke organische reacties, zoals de Knorr-pyrroolsynthese, de Paal-Knorr-synthese en de Hantzsch-pyrroolsynthese.

In tegenstelling tot pyridine neemt het vrij elektronenpaar op stikstof wel deel van het aromatisch systeem in de ring. Dit heeft tot gevolg dat de elektronendensiteit in de ring hoger wordt en dat de elektrofiele aromatische substitutie vlotter verloopt. Bij pyrrool treedt bij voorkeur substitutie op de α-plaats (het koolstofatoom naast het heteroatoom) op, omdat de positieve lading door resonantie wordt gestabiliseerd (onder andere op het heteroatoom, waardoor alle elementen hun octetconfiguratie bezitten). De Bischler-Napieralski-reactie is een voorbeeld waarbij elektrofiele aromatische substitutie plaatsgrijpt bij pyrrool:

De p"K" van het op stikstof geprotoneerde pyrroliumion bedraagt -0,3. Deze negatieve waarde betekent dat pyrrool zelfs in 1 mol/L zwavelzuur voor de helft als niet-geprotoneerd pyrrool voorkomt. De p"K" van pyrrool zelf bedraagt 25 en derhalve is dus een zeer sterke base nodig om pyrrool te deprotoneren. De reactie met metallisch kalium levert kaliumpyrrolide:




</doc>
<doc id="175853" url="https://nl.wikipedia.org/wiki?curid=175853" title="Commensalisme">
Commensalisme

Commensalisme is in de ecologie een interactie tussen twee organismen, waarbij het ene voordeel heeft en het ander niet beïnvloed is (+/0). De term commensalisme komt van het Latijn: "cum mensa", dat wil zeggen 'met dezelfde tafel' ("cum" = met, "mensa" = tafel). Het is een vorm van symbiose, andere vormen zijn parasitisme en mutualisme.

Voorbeelden:



</doc>
<doc id="175933" url="https://nl.wikipedia.org/wiki?curid=175933" title="Stikstoffixatie">
Stikstoffixatie

Stikstoffixatie is in de biologie het binden van gasvormige distikstof uit de lucht tot verbindingen die door planten kunnen worden gebruikt. Distikstof is in gasvormige toestand niet direct te gebruiken door planten, hoewel het in gebonden vorm nodig is voor de synthese van talloze stoffen waaronder eiwitten en DNA.

Veel planten, waarvan de vlinderbloemigen ("Leguminosae" of "Fabaceae") de bekendste zijn, leven in symbiose met bacteriën van het geslacht "Rhizobium". Deze bacteriën komen voor in speciale wortelknolletjes (rhizobia) waarin luchtstikstof wordt omgezet in stikstofverbindingen. Deze planten maken hun eigen voedingsstoffen.

Bij bomen, zoals bij elzen vindt de stikstofbinding plaats door de "Frankia alni"-bacteriën.

De stikstoffixatie is de reden dat vooral in de akkerbouw vroeger vaak vlinderbloemigenteelt (bv bonen, lupine) werd gecombineerd met andere oogstplanten, hetzij in een vorm van gemengde cultuur, hetzij door rotatie van het verbouwde gewas in opeenvolgende jaren op hetzelfde stuk grond, omdat die andere planten dan konden profiteren van de stikstof die door de vlinderbloemige in de grond was gebracht.

Tegenwoordig fixeert men voor de akkerbouw de meeste stikstof kunstmatig door het Haber-Boschproces waarbij ammoniak wordt gevormd uit stikstof en waterstof onder hoge druk en temperatuur. De biologische fixatie is wereldwijd bezien echter nog steeds kwantitatief de belangrijkste. Verder wordt nog stikstof in stikstofverbindingen omgezet door de bliksem.



</doc>
<doc id="176121" url="https://nl.wikipedia.org/wiki?curid=176121" title="Hematurie">
Hematurie

Hematurie is het verschijnen van bloed in de urine. Hiervoor zijn zeer veel mogelijke oorzaken.

Meestal wordt onderscheid gemaakt in vier soorten hematurie: pijnlijke en pijnloze, die dan beide weer macroscopisch en microscopisch kunnen zijn.

Microscopische hematurie is alleen door laboratoriumonderzoek aantoonbaar, terwijl bij macroscopische hematurie al met het blote oog aan de urine te zien is dat er bloed in zit.

De oorzaken kunnen wat de plaats betreft liggen in het hele traject van glomerulus tot urethra, en wat de oorzaak zelf betreft variëren van ontsteking tot verwonding, tumor, en andere.

Hematurie is altijd een reden om een arts te raadplegen.

Het eten van rode bieten of gebruik van sommige geneesmiddelen (pyrimidines, pyrimidone, rodamine) veroorzaakt een roodkleurige urine, dit is echter geen hematurie. Ook hemoglobinurie, porfyrinurie en bij hoge koorts kan de urine bruin tot bruinrood verkleuren.

Tumoren
Aangeboren afwijkingen
Trauma
Ontstekingen
Stenen
Systeemoorzaken


</doc>
<doc id="176198" url="https://nl.wikipedia.org/wiki?curid=176198" title="Uiterlijk">
Uiterlijk

Het uiterlijk is de buitenkant van een mens, dier, plant of object.

Het uiterlijk is waar de vorm en het voorkomen aan worden afgemeten.





Van Dale woordenboek.


</doc>
<doc id="176735" url="https://nl.wikipedia.org/wiki?curid=176735" title="Bloeddrukmeter">
Bloeddrukmeter

Een bloeddrukmeter is een apparaat waarmee de bloeddruk gemeten kan worden.
De Italiaanse arts Scipione Riva-Rocci (1863-1937) ontwikkelde, naar het voorbeeld van een prototype in 1891 ontwikkeld door de Oostenrijkse hoogleraar Siegfried von Basch (1837-1905), als eerste een bloeddrukmeter met manchet om de bloeddruk bij patiënten te meten. De veel gebruikte afkorting 'RR' voor bloeddruk is afgeleid van de naam Riva-Rocci.

In 1854 ontwikkelt de Duitser Karl von Vierordt een apparaatje dat, zonder in de bloedvaten te prikken, de polsdruk kan registreren. Zijn sfygmomanometer berust op het geven van tegendruk van buitenaf. Hoe hoger de druk in de slagader, des te meer tegendruk is er nodig. Dit is ook het principe waarop Riva-Rocci in 1896 zijn bloeddrukmeter baseerde.

Hij verbond een kwikmanometer met een opblaasbare manchet - een uitvinding van de Duitse chirurg Johann von Esmarch ter voorkoming van doodbloeden bij verwondingen en operaties - die hij om de bovenarm bevestigde. De druk in de manometer waarbij de polsslag net niet meer te voelen is, betitelde Riva-Rocca als "de" bloeddruk. 
Een verfijning van de bloeddrukmeetprodure hield in dat niet de pols gevoeld werd, maar met een stethoscoop geluisterd werd naar wervelingen in de bloedstroom. Na oppompen laat men de manchet langzaam leeglopen terwijl er met de stethoscoop geluisterd wordt naar het geruis van de slagader van de arm, net onder de manchet. Zodra de druk in de manchet zo laag wordt dat bloeddoorstroming mogelijk is, ontstaan er wervelingen in de slagader van de onderarm, die de arts of verpleegkundige hoort met de stethoscoop: de systolische bloeddruk of bovendruk kan nu afgelezen worden op de manometer. Als de arts of verpleegkundige de manchet nog verder leeg laat lopen, verdwijnen de tonen op een gegeven moment weer. De druk op dit moment is de onderdruk of diastolische bloeddruk.

Bij polsbloeddrukmeters of bloeddrukmeters die de bloeddruk nemen ter hoogte van een vinger, dient men bij voorkeur te meten met de hand op harthoogte.

Omdat de meting van de bloeddruk wordt gedaan buiten het lichaam wordt deze "niet-invasief" genoemd. Er is ook een methode van drukmeting die IN een bloedvat geschiedt en daarom de invasieve methode wordt genoemd.



</doc>
<doc id="176779" url="https://nl.wikipedia.org/wiki?curid=176779" title="Androgeen">
Androgeen

Androgeen is de algemene term voor chemische stoffen die de ontwikkeling en het behoud van de mannelijke eigenschappen in gewervelde dieren bewerkstelligt. Het woord stamt uit het Grieks (ἀνήρ=man, γεννάω = voortbrengen). De bekendste van deze stoffen is het hormoon testosteron.

Androgenen beïnvloeden zodoende onder meer de activiteit van de mannelijke geslachtsorganen en de ontwikkeling van de mannelijke secundaire geslachtskenmerken.



</doc>
<doc id="176781" url="https://nl.wikipedia.org/wiki?curid=176781" title="Maandverband">
Maandverband

Maandverband (ook wel "damesverband") is een hulpmiddel om de gevolgen van de maandelijkse menstruatie van vrouwen op hygiënische wijze op te vangen. Tot diep in de jaren 60 maakten alle vrouwen in West-Europa nog maandelijks gebruik van katoenen lappen om menstruatiebloed op te vangen, tegenwoordig zijn de gangbare vormen synthetische wegwerpartikelen van celstof. Dit maandverband is absorberend, en heeft aan de onderkant een plakstrook, waarmee het aan de onderbroek kan worden vastgemaakt. Katoenen maandverband is nog wel verkrijgbaar, maar alleen bij speciaalzaken of via internet. 

Maandverband kent in vergelijking met alternatieven veel voordelen: men ziet als het verband moet vervangen worden, het is tegenwoordig nog nauwelijks zichtbaar in ondergoed, het is goedkoop, het moet niet worden ingebracht, het kan nooit vergeten worden en het is makkelijk te verwisselen. Wellicht daarom dat de meerderheid van alle menstruerende vrouwen voor deze vorm van
intieme hygiëne kiezen.

Marktleider in Europa is de firma Procter & Gamble, met het "Always" maandverband.

Een tussenvorm die vanaf de jaren 60 veel in gebruik was, was wel een wegwerpverband, veel dikker en minder goed absorberend dan de huidige varianten van het jaar 2005. Dat wegwerpverband had geen plakstrook, maar werd bevestigd met een gordeltje, volgens een constructie die wat lijkt op een jarretel. Daartoe had het maandverband lange strookjes stof aan voor en achterzijde.

Synthetisch maandverband is te koop in verschillende diktes en vormen, elk met haar eigen functies en voor- en nadelen. 

De meest eenvoudige soort die in de winkel verkrijgbaar is (met merknamen als "Maxi-maandverband"), is te herkennen aan de grote vierkante, platte verpakking. De maandverbandjes die erin zitten, zijn langwerpig en rechthoekig, en ongeveer een centimeter dik. De absorptie geschiedt door een dikke laag celstof. Het maandverband is erg goedkoop. Daarentegen hecht de plakstrook slecht en absorbeert het maar een beperkte hoeveelheid bloed. De kans op doorlekken is groot bij dit type maandverband. Vervangen van het verband moet dan ook vaak gebeuren. Verder is het door zijn dikte bij broekdragende vrouwen enigszins zichtbaar.

De duurdere merken, variërend van huismerk tot merken die in de televisiereclames worden aangeprezen, zijn aanmerkelijk dunner en hebben een beter hechtende plakstrook. De absorptie van bloed wordt uitgevoerd door kleine korreltjes die in staat zijn om meerdere keren hun eigen volume aan bloed op te nemen. Onder de korreltjes bevindt zich een dun plastic folie om doorlekken te voorkomen. Met name de duurdere merken hebben een versmalling in het midden van het maandverband, en een verbreding aan beide uiteinden, zodat ze beter gevormd zijn naar de vorm van de onderbroek, en daardoor beter op de billen aansluiten. 

De duurdere merken kennen naast het standaard maandverband ook nog enkele andere variëteiten, waaronder de hieronder genoemden:





De precieze bestanddelen van het in duurdere merken gebruikte bloed-absorberende materiaal is niet geheel duidelijk. Waarschijnlijk is het iets soortgelijks als wat er in luiers wordt toegepast om urine op te nemen. Libresse maakt gebruik van een cellulosemateriaal met de merknaam "EffiCapt". 

Afhankelijk van de hevigheid van de menstruatie en het type verband dat gebruikt wordt, moet er op één dag vaak van maandverband gewisseld worden. Dit kan bij sommige vrouwen zelfs oplopen tot wel één maandverbandje per uur. Gemiddeld zal het echter meer in de buurt zitten van eens per vier uur. 

Na gebruik kan het maandverband in een maandverbandwegwerpzakje gedeponeerd worden, alvorens het in de vuilnisbak wordt gegooid. Soms zijn er geen aparte wegwerpzakjes nodig. De verpakking van het nieuwe maandverbandje is in sommige gevallen uitgerust met een plakbandje, en kan daardoor gebruikt worden om het vorige maandverbandje in te pakken en hygiënisch weg te gooien. 

In de jaren 70 kwam de tampon in zwang, omdat deze uiterlijk minder zichtbaar is en het bloed reeds opvangt alvorens het het lichaam verlaat. De tampon heeft echter een slechte naam vanwege "TSS", het dodelijke toxische shock syndroom, dat kan optreden bij verkeerd gebruik. Het inlegkruisje is van nog later datum, maar is door zijn geringe opvangcapaciteit tijdens de menstruatie eigenlijk minder geschikt voor gebruik. Een ander product is de menstruatiecup, een klein rubberen bekertje met daaronder een steeltje of een lus, dat ingebracht wordt en zich vastzuigt aan de omgeving van de baarmoedermond, zodat het daar functioneert als een soort opvangruimte. Het nieuwste alternatief is de zogenaamde softcup, dat net als de tampon wordt ook inwendig wordt aangebracht.
Ook is het mogelijk zelf (wasbaar, dus duurzaam) maandverband te maken. Geschikte materialen zijn oa katoen, bamboevezel en hennepvezel.
De meest simpele manier is de vorm van een maandverband overnemen op stof, uitknippen en enkele lagen op elkaar stikken.
Vaak wordt aan de 'vleugels' nog een knoopje of klittenbandje bevestigd om het maandverband om de slip heen te vouwen en vast te zetten zodat het niet gaat schuiven.
Voordelen van stoffen maandverband zijn de duurzaamheid (beter voor het milieu en goedkoper) en dat het beter ademt, waardoor schimmelinfecties minder kans krijgen.

Tampontaks is de BTW die wordt geheven op tampons, maandverband en inlegkruisjes. In veel landen worden acties ondernomen om de tampontaks af te schaffen. Tampons en maandverband zijn immers geen luxe-producten, maar noodzakelijke producten die iedereen die menstrueert nodig heeft. In de ogen van tegenstanders van de tampontaks vergroot deze belasting de ongelijkheid tussen mannen en vrouwen.



</doc>
<doc id="177602" url="https://nl.wikipedia.org/wiki?curid=177602" title="Serum">
Serum

Serum is de vloeistof die overblijft als men bloedplasma laat stollen en het stolsel afcentrifugeert. De samenstelling is in grote trekken vergelijkbaar met die van bloedplasma, behalve dat de stollingseiwitten (zoals fibrinogeen) grotendeels verwijderd zijn. Het serum bevat dus noch cellen (erytrocyten en leukocyten) noch stollingsfactoren.


Voor vele biochemische laboratoriumtests kan zowel plasma als bloedserum worden gebruikt. Het serum lijkt op plasma in samenstelling, maar heeft de coagulatiefactoren niet. Het wordt verkregen door het plasma te laten coaguleren voorafgaand aan het centrifugeren. 

Serum heeft bij vele tests de voorkeur boven plasma, aangezien de coagulatiefactoren in plasma soms kunnen interfereren met de meting of de resultaten.


</doc>
<doc id="177822" url="https://nl.wikipedia.org/wiki?curid=177822" title="Drapetomanie">
Drapetomanie

Drapetomanie was een vermeende psychische aandoening die zwarte slaven ertoe aan zou zetten hun gevangenschap te ontvluchten; deze werd in 1851 beschreven door de arts Samuel A. Cartwright. Tegenwoordig wordt drapetomanie niet meer als ziekte gezien, maar als een voorbeeld van pseudowetenschap en onderdeel van de pseudowetenschappelijk-racistische constructie. In plaats daarvan beschouwt men de drang naar vrijheid doorgaans als een positieve en algemeen menselijke eigenschap.

Het woord is afgeleid van het Griekse δραπετης ("drapetes", "een voortvluchtige [slaaf]") + μανια ("manie", "waanzin, razernij").
De in de slavenstaat Louisiana woonachtige Cartwright kwam tot de definitie van de aandoening omdat hij een verklaring zocht voor het voor hem verbazingwekkende gedrag van slaven die de slavernij ontvluchtten en de vrijheid zochten. In een artikel in de New Orleans Medical and Surgical Journal stelde dr. Cartwright dat de neiging om weg te vluchten van de eigenaar een behandelbare ziekte was en dat het vluchtgedrag van negers met de juiste medische begeleiding bijna geheel voorkomen kon worden. Als medische behandeling tegen de aandoening stelde hij zweepslagen voor.

Naast deze aandoening beschreef Cartwright ook nog een andere: Dysaethesia Aethiopica, het pathologische gebrek aan motivatie waaraan veel slaven leken te lijden. Ook hier kon de zweep uitkomst bieden, aldus Cartwright.


</doc>
<doc id="177974" url="https://nl.wikipedia.org/wiki?curid=177974" title="Scrapie">
Scrapie

Scrapie of schuurziekte is een ziekte aan het centraal zenuwstelsel bij schapen en geiten, die veroorzaakt wordt door prionen. De ziekte behoort tot de TSE’s (transmissible spongiform encephalopathies), waartoe ook boviene spongiforme encefalopathie (BSE), de ziekte van Creutzfeldt-Jakob en kuru, een prionziekte bij menseneters op Nieuw-Guinea, behoren.

Volgens de huidige inzichten is de ziekte niet gevaarlijk voor de volksgezondheid. Maar om alle risico’s te vermijden worden besmette dieren buiten de voedselketen gehouden.

Rond 1750 werd scrapie voor het eerst beschreven in het Verenigd Koninkrijk. In Nederland is de ziekte in oktober 1957 voor het eerst gezien. Scrapie komt op ruim zes procent van de schapenbedrijven voor. De ziekte komt niet vaak voor bij geiten. In Nederland is nog nooit scrapie vastgesteld bij geiten. De besmetting kan overgedragen worden door een moederdier aan haar jong. Maar kan ook plaatsvinden door eten van besmet vleesbeendermeel. Besmetting kan ook worden overgedragen door teken.

De naam is afkomstig van het belangrijkste symptoom, het schuren (in het Engels: to scrape) wat zieke dieren voortdurend doen. Door dit schuren ontstaan allerlei huidafwijkingen. Daarnaast zijn er afwijkingen in de bewegingen, zoals een onzekere gang, rillen en trillen. De dieren vermageren terwijl ze een normale eetlust houden. De ziekte heeft een lange incubatieperiode, is dodelijk en heeft een verloop van 14 dagen tot 6 maanden.

Door weefselonderzoek van de hersenen van dode dieren wordt de diagnose definitief vastgesteld. Bij schapen is het mogelijk om prionen aan te tonen in de tonsillen, milt, darm en lymfeklieren. De tonsiltest is het meest geschikt om scrapie in een vroeg stadium te ontdekken bij schapen die nog geen ziekteverschijnselen hebben. 

Uit onderzoek is gebleken dat sommige genotypes van schapen resistent zijn tegen scrapie en andere gevoelig ervoor. Daartussen zijn een aantal genotypes met uiteenlopende resistentie tegen de ziekte. Door middel van bloedonderzoek kan het genotype bepaald worden. Tot nu toe is er weinig bekend over het verband tussen genotype en resistentie bij geiten. 

Omdat scrapie niet te onderscheiden is van BSE (wat wel gevaarlijk kan zijn voor de volksgezondheid) doet de EU er alles aan om tot een goed bestrijdingsprogramma te komen, om deze prionziekten geleidelijk terug te dringen en uiteindelijk volledig uit te bannen.

Vanaf 1993 is het verplicht om scrapie te melden op basis van de Europese regelgeving.
In 1994 komt er een verbod op het voeren van vleesbeendermeel van zoogdieren aan herkauwers. In januari 2001 werd dit aangescherpt tot een totaalverbod op het voeden van vleesbeendermeel aan landbouwhuisdieren.
Sinds 1998 is toezicht en passieve bewaking van de schapen- en geitenpopulatie in verband met de aanwezigheid van scrapie in de EU verplicht.

Per 1 januari 2002 wordt in Nederland 10% van de slachtschapen en geiten ouder dan 18 maanden getest op scrapie. In 2002 zijn ruim 370.000 dieren getest. Op schapenhouderijen die besmet zijn met scrapie worden sinds 1 oktober 2003 de voor scrapie gevoelige dieren gedood en vernietigd. Op besmette geitenhouderijen worden alle dieren gedood en vernietigd.

Vanaf oktober 2004 mogen in Nederland alleen resistente (met het ARR/ARR genotype) dekrammen gebruikt worden met als doel het fokken van scrapie-ongevoelige schapen.

Schapen- en geitenhouders kunnen meedoen aan het scrapiebewakingsprogramma. Hiervoor moeten ze elk jaar koppen van afgevoerde dieren (die minstens 2 jaar op het bedrijf aanwezig waren) beschikbaar stellen voor hersenonderzoek. Het aantal koppen per jaar is afhankelijk van de koppelgrootte. Als drie jaar achtereen de onderzoeken van de koppen negatief zijn en er geen klinische verschijnselen op het bedrijf zijn geweest, krijgt het bedrijf een scrapie-onverdachtstatus. Alleen bedrijven die de status onverdacht hebben, mogen exporteren naar andere EU-lidstaten.



</doc>
<doc id="177983" url="https://nl.wikipedia.org/wiki?curid=177983" title="Filovirussen">
Filovirussen

Filovirussen (Filoviridae) vormen een familie van virussen, behorend tot de orde Mononegavirales. De virussen uit deze familie zijn de enige antisense RNA-virussen van betekenis die primaten treffen. Alleen het Reston ebolavirus lijkt onschadelijk voor mensen. Primaten, varkens en vleermuizen kunnen worden geïnfecteerd. Bij primaten veroorzaken deze virussen hemorragische koorts.

Er zijn twee geslachten, de ebolavirussen ("Ebolavirus", met vijf soorten) en het Marburg Marburgvirus ("Marburgvirus", met twee soorten). Omdat het Cuevavirus ("Lloviu cuevavirus") nauw verwant is aan de filovirussen heeft het ICTV voorgesteld ook dit geslacht onder te brengen onder de Filovirussen.

De virale deeltjes zijn karakteristiek gevormd als lange, cilindrische, draderige deeltjes die recht, gebogen, gerold kunnen zijn of in een "6"- of "u"-vormige configuratie liggen; soms zijn ze vertakt. De deeltjes variëren zeer in lengte, maar de diameter (ongeveer 80 nm) is vrij constant.

Zoals vastgesteld door het International Committee on Taxonomy of Viruses. 


</doc>
<doc id="178034" url="https://nl.wikipedia.org/wiki?curid=178034" title="Knieschijf">
Knieschijf

De knieschijf (Latijn: "patella") is een dik, driehoekig bot aan de voorzijde van het kniegewricht. Het is het grootste sesambeen in het menselijk lichaam. De knieschijf ligt ingebed in de pees van de "musculus quadriceps femoris" (de grote spiergroep aan de voorzijde van het bovenbeen), en heeft als functie de krachtoverdracht van deze spier op het onderbeen te verbeteren. Onder de knieschijf wordt de pees "ligamentum patellae" genoemd.

De knieschijf heeft drie belangrijke functies: de optimalisatie van de hefboomverhoudingen, een remfunctie en een beschermfunctie.

De knieschijf heeft als taak de pees van de quadriceps zo ver mogelijk van het draaipunt van het kniegewricht verwijderd te houden en daarmee bij te dragen aan een verbetering van de hefboomverhoudingen in het gebied van het kniegewricht.

De knieschijf vormt een belangrijk element in het vertragen van een beweging. Door de overname van de krachtsoverdracht van de quadriceps en de buigpezen van de knie op het femur speelt de knieschijf een belangrijke rol bij het afremmen van voorwaartse bewegingen.

De knieschijf beschermt het binnenste kniegewricht tot op zekere hoogte. De achterkant van de knieschijf (facies patellaris femoris) is net als zijn femorale glijlager met hyalinegewrichtskraakbeen bekleed om de wrijvingsweerstand te verminderen.

De knieschijf is eerst van kraakbeen. De verbening gaat vanuit drie groeicentra, maar soms groeien de stukken bot niet goed aan elkaar, resulterend in een "patella bipartita" of "patella tripartita". Dit hoeft geen problemen te geven bij het functioneren van de knie.



</doc>
<doc id="178047" url="https://nl.wikipedia.org/wiki?curid=178047" title="Hielbeen">
Hielbeen

Het hielbeen of calcaneus is het grote bot in de hiel van de menselijke voet. Het staat in verbinding met het sprongbeen. 

De belangrijkste taak van het hielbeen is het opvangen van het gewicht van het lichaam bij elke stap.

Het bovenste deel van het hielbeen wordt het "tuber calcanei" genoemd. Aan de onderzijde bevinden zich de processus lateralis en de processus medialis die als aanhechting (origo) fungeren voor de musculus abductor hallucis en de musculus abductor digiti minimi pedis. De achillespees is aangehecht aan een ruw gedeelte van de bovenzijde.

Bij verdenking op een fractuur wordt op röntgenfoto's vaak de hoek van Böhler gemeten.



</doc>
<doc id="178115" url="https://nl.wikipedia.org/wiki?curid=178115" title="Algolagnie">
Algolagnie

Algolagnie, algolagnia of pijngeilheid is een parafilie waarbij iemand seksueel genoegen beleeft aan het toebrengen of ondergaan van pijn. Het woord is afgeleid van het Griekse "algos" (pijn) en "lagneia" (lust). Het begrip werd voor het eerst gebruikt in 1892 door de Duitse arts Albert von Schrenck-Notzing.

Hoewel pijn vaak deel van masochistische contacten uitmaakt, kan algolagnie daarmee niet gelijkgesteld worden. Bij masochisme bestaat niet zozeer behoefte aan pijn, maar meer de psychologische behoefte om gedomineerd, onderworpen of gekleineerd te worden. Veel masochisten worden niet opgewonden van pijn als zodanig, maar beschouwen het als een middel om gedomineerd te worden. Buiten masochistische contacten om beleeft een masochist meestal geen genot aan pijn, wat bijvoorbeeld bij bepaalde flagellanten wel het geval is.
Algolagnie wordt ook geassocieerd met sadisme, maar hierbij ontbreekt soms de prikkel om pijn te doen. Het sadistisch gedrag bestaat dan bijvoorbeeld uit verbaal geweld, intimidatie, manipulatie enzovoort.

Bij lichamelijke pijn maakt het lichaam endorfine en adrenaline aan. Endorfine geeft een prettig gevoel en werkt pijnstillend. Het geeft de zogenaamde "runners-high". Dit is een andere verklaring, waarom sommige mensen pijn als prettig ervaren, doordat men meer of gemakkelijker endorfine aanmaakt dan andere mensen. Ook werken endorfines op het dopaminesysteem, het zorgt ervoor dat er meer dopamine in de synapsen van de hersenen terechtkomt. Dopamine speelt een belangrijke rol in de emoties.


</doc>
<doc id="178510" url="https://nl.wikipedia.org/wiki?curid=178510" title="Aritmomanie">
Aritmomanie

Aritmomanie of teldwang is een psychische aandoening die gezien kan worden als een vorm van obsessieve-compulsieve stoornis. Wie aan deze aandoening lijdt, heeft een dwangmatige behoefte om allerlei zaken te tellen. 

Zo kan de persoon het nodig vinden om het aantal treden van een trap te tellen als hij er op- of afloopt of het aantal letters in woorden bij te houden. Het komt ook voor dat iemand een bepaalde handeling een vast aantal malen moet uitvoeren om vermeend onheil te voorkomen.

Soms ontwikkelt iemand een complex systeem waarbij aan mensen, dingen en gebeurtenissen getalwaarden worden toegekend om zo de onderlinge samenhang te kunnen bepalen.

Het tellen gebeurt soms hardop, maar kan ook in gedachten worden uitgevoerd.



</doc>
<doc id="178512" url="https://nl.wikipedia.org/wiki?curid=178512" title="Vleugel (insect)">
Vleugel (insect)

De insecten waren de eerste dieren die konden vliegen, lang nog voor de vogels en andere vliegende dieren zoals vleermuizen. De insecten zijn sowieso de enige klasse uit de stam van geleedpotigen die kunnen vliegen. De bouw en werking van de vleugels is wezenlijk anders dan die van andere vliegende dieren. Zo bevatten de vleugels geen botten ter versteviging, omdat insecten deze niet hebben. De vleugels worden verstevigd met aderen. Deze worden volgepompt met bloed nadat een insect voor de laatste keer is verveld, waarna ze uitharden tot een soort raamwerk. Tijdens het uitharden komen ook de eventuele kleuren tevoorschijn, die in het onvolwassen stadium niet zichtbaar zijn, en net na de laatste vervelling zijn ze nog slap en wit. Insecten krijgen altijd pas vleugels als ze het laatste nimf-stadium verlaten of als ze uit de pop kruipen, oftewel als ze volwassen zijn. De larven of nimfen van insecten hebben dus nooit vleugels. 

Het is nog onduidelijk hoe de vleugels zich precies hebben ontwikkeld, omdat er nog geen fossiele tussenvormen van vleugels zijn gevonden. Bij insecten zijn de vleugels uitsteeksels van het tweede en derde thoraxsegment, respectievelijk de meso- en metathorax. Er zijn ook insectenfossielen bekend waarbij ook aan het eerste thoraxsegment nog vleugels voorkwamen. 

De vliegvleugels kunnen als een afdakje boven het lichaam gevouwen worden zoals vliegen, zijn altijd gespreid zoals bij de libellen, of liggen onder verharde voorvleugels aan de bovenzijde van het achterlijf. Bij sommige insecten als wantsen en kevers zijn de voorvleugels (aan de bovenzijde) verhard en beschermen de vliezige achtervleugels waarmee gevlogen wordt. Sommige insecten echter, zoals enkele loopkevers, bezitten wel vleugels maar hebben een dergelijke terrestrische levenswijze dat ze het vermogen om te vliegen volledig hebben verloren. 

De vleugels van insecten kunnen behoorlijk verschillen in vorm, kleur en bouw. De meeste insecten worden zelfs ingedeeld aan de hand van de kenmerken van de vleugels, zoals de netvleugeligen (Planipennia, oa gaasvliegen), de grootvleugeligen (Megaloptera, oa slijkvliegen) en de tweevleugeligen (Diptera, vliegen en muggen). Maar ook de naam van andere groepen refereert vaak aan de vleugelkenmerken, zoals de wantsen (Heteroptera, ongelijkvleugeligen) en de kevers (Coleoptera of 'verhardvleugeligen'). 

Alle insecten hebben in beginsel vier vleugels, maar deze zijn bij sommige groepen niet altijd even goed te zien. Bij de vliegen ("Diptera") worden de tot 'halters' omgevormde achtervleugels als een gyroscoop gebruikt, hierdoor wordt de vlucht gestabiliseerd. Bij de Strepsiptera is het net andersom; het voorste vleugelpaar is rudimentair geworden en bestaat uit kleine kolfjes. Bij andere groepen, zoals de vlinders zijn de vier relatief grote vleugels vaak goed zichtbaar.

Onderstaand zijn de vleugelkenmerken van enkele bekendere insectenorden (kevers, wantsen, vlinders etc.) besproken, de minder bekende of vrijwel onbekende orden als de Grylloblattodea, waar nog geen Nederlandse naam voor is, zijn weggelaten. 

De echte libellen (niet de juffers) lijken in vlucht wel op een razendsnelle en geruisloze helikopter en kunnen boven het water stilhangen en zelfs achteruit vliegen door hun vleugels op een bepaalde manier te bewegen. Hoe dit mogelijk is, is tot op heden nog niet opgehelderd, maar het feit dat de libellen, voor zover bekend, de oudste groep insecten is hebben ze zich ook langer kunnen ontwikkelen. 

Bij vlinders bevinden zich op de vliezen vele kleine gekleurde schubben. Hierdoor ontstaan er gekleurde tekeningen op de vleugels, die soms ook nog door de lichtinval beïnvloed worden. De grootste vleugel is 15 cm groot en is van de atlasvlinder, die in zuidoostelijk Azië leeft. In Nederland heeft de koninginnenpage van de vlinders de grootste vleugel van ongeveer 4 cm.

Bij de grote orde van de Diptera is het achterste paar vleugels vrijwel verdwenen: de achtervleugels zijn veranderd in kleine knotsvormig orgaantjes, de "halters", die waarschijnlijk als sensoren dienen voor luchtstromingen en trillingen. 

De zweefvliegen zijn een bijzondere familie van vliegen, omdat ze net als een libel stil kunnen 'hangen', de vleugels slaan in werkelijkheid met een enorme snelheid. Ook zijn ze watervlug, bijna alle soorten leven van het calorierijke nectar, net als kolibries. Ook hebben alle zweefvliegen een kenmerkende ader die doodloopt vlak voor de rand, deze wordt wel "vena spuria" genoemd.

Bij de kevers is het voorste vleugelpaar veranderd in twee stevige dekschilden ("elytra"). Sommige soorten zijn het vliegen verleerd en er zijn enkele soorten die de dekschilden alleen kort optillen, de vliegvleugels eronder vandaan trekken met gesloten dekschilden vliegen, wat de efficiëntie verhoogt. De meeste kevers tillen de dekschilden op, net als wantsen, waardoor ze een brommend geluid maken als ze vliegen, vooral grotere soorten als het vliegend hert. 

Wantsen hebben voorvleugels ("hemelytra") die taaier en dikker zijn dan de achtervleugels, behalve aan de achterzijde van de voorvleugels waar ze wel dun en vliezig zijn. De voorvleugels worden over elkaar gevouwen en wantsen hebben dan ook, anders dan kevers, nooit een naad in de middellijn tussen de voorvleugels. De taaiere voorvleugels worden opgelicht als een wants vliegt, waardoor de vlucht bij veel soorten net als kevers gepaard gaat met een zacht gebrom.

Alle vliesvleugeligen (bijen, wespen, hommels en mieren) hebben vier vleugels. De bijen hebben voor- en achtervleugels die aan elkaar gehaakt zijn door middel van een rij tandjes zodat ze samen moeten worden bewogen. Hierdoor lijkt het net of ze maar één paar vleugels hebben. Bij alle mieren echter hebben alleen de koningin en de mannetjes vleugels, deze laatste leven maar zeer kort. Mieren zijn net als wespen sociale insecten en kunnen beschouwd worden al wespen die ondergronds zijn gaan leven, ze hebben hierdoor, althans de werksters, geen vleugels meer nodig. Om zich te verspreiden, te verstoppen in de winter en om nestparasieten te voorkomen, hebben alleen de exemplaren die zich voort kunnen planten vleugels.

De vleugels waarmee insecten vliegen bestaan uit een aantal harde stevige 'ribbels' (de vleugeladers) waartussen vliezen zijn gespannen. De vleugeladering is meestal een belangrijk determinatiekenmerk. Bij vlinders bevinden zich op de vliezen vele kleine gekleurde schubben. Sommige insecten als de witte vlieg hebben vleugels die bedekt zijn met een witte, poederige was. Een vlies is opgedeeld in cellen die door aders omsloten worden. De aders en cellen worden volgens een gestandaardiseerde methode aangeduid.

De huisvlieg hoeft de borstspieren maar een klein beetje te bewegen om de vleugels op en neer te laten gaan. Dit komt doordat de vleugels of omhoog of omlaag staan, een tussenpositie is niet mogelijk. De vleugels schieten door de elasticiteit van het borststuk bij een kleine spierbeweging vanzelf door naar een van de twee posities. Dit wordt wel het klikmechanisme genoemd, waardoor de vleugels tot 600 maal sneller kunnen bewegen.

Naarmate de vleugel kleiner is moet deze sneller worden bewogen om het insect te laten vliegen. Een mug kan tot 1000 keer per seconde de vleugels op en neer bewegen. Hierdoor is de vleugelslag bij muggen te horen als een hard zoemgeluid. De fruitvlieg beweegt de vleugels 200 keer per seconde op en neer.

Vroeger begreep men niet waarom bijvoorbeeld een hommel vliegen kon, het is een relatief zwaar insect met vrij kleine vleugels. Het zou de wetten der aerodynamica tarten, maar tegenwoordig begint men er meer van te begrijpen. Insecten hebben namelijk allemaal vliezige vleugels om te vliegen, die beweegbaar zijn. Hierdoor kunnen ze van vorm veranderen tijdens de vlucht, wat kleine luchtwervelingen veroorzaakt die geen toeval zijn, maar waarvan gebruik wordt gemaakt om efficiënter te kunnen vliegen. 

In zweefvlucht kan de vleugelstand ten opzichte van de luchtstroom, de invalshoek, tot 50° omhoog bedragen voordat het insect overtrokken raakt en uit de lucht valt. Bij vliegtuigen is deze hoek maximaal 20°. De meeste insecten zijn echter te klein voor zweefvliegen en moeten hun vleugels constant en snel bewegen. Een uitzondering zijn sommige grotere vlinders. 

Een insect gebruikt voor het vliegen een combinatie van aerodynamische effecten. Door de vleugels te bewegen ontstaan er luchtwervelingen en kleine draaikolkjes (vortex), waar ze bij het vliegen gebruik van maakt. Andere dieren als vogels en vleermuizen kunnen door de relatief stijve vleugels geen gebruik maken van wervelingen en hebben er alleen maar last van. Bij de opgaande beweging worden de toppen van de beide vleugels naar elkaar toegebracht en bij de neergaande beweging gaan ze weer uit elkaar, waardoor er lift optreedt. Daarnaast kan de voor- en achterrand van de insectenvleugel meer of minder opgetild worden, waardoor er een gebogen vleugeloppervlak ontstaat met nog meer of minder lift en het insect omhoog of omlaag gaat. Dit laatste gebeurt door spieren die vergelijkbaar zijn met onze schouderspieren. De vlieg "Echinomia grossa" kan de voor- en achterkant van de vleugels tot bijna 180° draaien, waardoor ze ondersteboven of zijwaarts kan opvliegen. Niet alleen bij de neergaande, maar ook bij de opgaande slag treedt lift op.

Sinds september 2005 is er een in Nederland ontwikkeld vliegtuigje, de 'Delfly', dat vliegt als een insect.


</doc>
<doc id="178766" url="https://nl.wikipedia.org/wiki?curid=178766" title="Metta">
Metta

Metta (Pali) betekent ongeveer liefdevolle aandacht en is in het boeddhisme een van de vier verheven toestanden van de geest. De term is moeilijk exact te vertalen. Metta in haar meest pure vorm uit zich in onvoorwaardelijke liefde en de beste intenties en wensen voor alle wezens in het universum. Metta gaat dan samen met mentale stabiliteit, geluk en rust. Gedachtes en intenties van metta of vriendelijkheid werden door de Boeddha veelvuldig geprezen en aanbevolen.

Metta is de kwaliteit waar veel van de goden in de boeddhistische kosmos in hoge mate over beschikken.

Metta kan gecultiveerd worden door het beoefenen van metta meditatie, een veelgebruikte techniek in alle boeddhistische tradities.

De Metta Sutta (uit de Sutta Nipata) wordt in veel boeddhistische kloosters dagelijks gereciteerd.

Metta-ji is het verkeren in Metta. Binnen een meditatie en yogasessie kan een moment van verlichting optreden wat in het Japans Satori genoemd wordt. Bij bepaalde Tibetaans boeddhistische gebruiken is de Metta-ji een staat van zijn waar actief naartoe gewerkt kan worden.

De meest bekende liefde is de voorwaardelijke liefde, waarbij we onze liefde voor iemand, dan wel de liefde van een ander voor ons, willen beschermen door het toe te dekken met bijvoorbeeld een huwelijk, afspraken en al dan niet uitgesproken (huwelijkse) voorwaarden. Deze vorm van liefde kenmerkt zich door een afhankelijk zijn van een ander of iets anders om ons geluk te handhaven. Gaat die ander ervandoor, of komt deze de afspraken niet na, dan verdwijnt ons geluk en ervaren wij als mens een leegte van binnen. 
Voorwaardelijke liefde is vooral gericht op de buitenwereld: we voelen ons gelukkig als we in contact zijn met iets of iemand anders en willen dat vasthouden. We vergeten echter dat dit gelukkig voelen weinig tot niets met die ander te maken heeft, het zijn immers onze eigen gevoelens van liefde en gelukkig zijn die wij ervaren. Gevoelens die bovendien grotendeels worden bepaald door onze eigen perceptie op iets of iemand, die weer gevormd is door onze ervaringen en kennis vanuit het verleden.

Onvoorwaardelijke liefde daarentegen heeft niets met afhankelijkheid van iets of iemand anders te maken. Het is vooral de erkenning dat jij als mens zelf liefde bent, dat als zodanig ervaart (zelfliefde) en daarmee een diepe verbinding ervaart met het universum. In dat geval ervaart een mens zich één met alles en iedereen.




</doc>
<doc id="179051" url="https://nl.wikipedia.org/wiki?curid=179051" title="Droste-effect">
Droste-effect

Het droste-effect is een visueel effect, waarbij een afbeelding een verkleinde versie van zichzelf bevat. Voor de verkleinde afbeelding geldt weer hetzelfde, enzovoort. Dit proces van zelfverwijzing heet recursie. In theorie kan dit oneindig doorgaan. In de praktijk gaat de recursie slechts zover door, als de resolutie van de afbeelding mogelijk maakt.

Dit verschijnsel is gemakkelijk op te roepen, door twee vlakke spiegels tegenover elkaar te plaatsen. De spiegels beelden elkaar met beeld en al recursief af. Dit is goed waar te nemen als in een van de spiegels een klein kijkgaatje wordt gemaakt waardoor de waarnemer naar de andere spiegel kijkt. Ook wanneer men een camera richt op een monitor waar het opgenomen beeld wordt afgebeeld krijgt men een droste-effect. 

Het effect is genoemd naar Droste, een producent van cacao. Op de cacaoblikken was een verpleegster afgebeeld die een dienblad droeg met daarop hetzelfde blik cacao, waarop dan weer hetzelfde stond enz. Het effect was ook te vinden op een fles Haas-azijn: het etiket van de fles toonde een haas die een fles Haas-azijn vasthield. 

Het spreekt vanzelf dat de herhaling in werkelijkheid niet oneindig is. Zou men het cacaoblik met een vergrootglas bekijken, dan blijkt al gauw dat de kleine details in de resolutie van de afbeelding verloren gaan. Ook bij gebruik van spiegels is dat het geval, maar bovendien gaan de details verloren door het lichtverlies bij elke weerkaatsing.

Het droste-effect is met de ontwikkeling van de fractale wiskunde ook uit wiskundig en wetenschappelijk oogpunt van belang geworden. Recursie is een belangrijk principe van fractalen en het recursieve beeld op de monitor kan dan ook met recht een fractaal genoemd worden. Nog interessanter wordt het als de camera onder een zekere hoek op de monitor gericht wordt. Er ontstaat dan een 'levend' fractaal beeld dat meer door de draaiingshoek dan door de monitor of de camera bepaald wordt.

De term droste-effect zou in de jaren zeventig zijn bedacht door de Nederlandse journalist en dichter Nico Scheepmaker.




</doc>
<doc id="179060" url="https://nl.wikipedia.org/wiki?curid=179060" title="Ayahuasca (drugs)">
Ayahuasca (drugs)

Ayahuasca is de verzamelnaam voor een groep plantenbrouwsels die MAO-remmers bevattende planten combineren met planten die andere (meestal indole) alkaloïden bevatten. De naam ayahuasca is afkomstig uit de taal van de Quichua en kan vertaald worden als "slingerplant van de ziel". In het Quechua betekent "aya" geest, dode, voorvader of ziel; "huasca" betekent touw of liaan, naar de lianensoort "Banisteriopsis caapi", en hoofdbestanddeel in de meeste ayahuascabrouwsels.

Ayahuasca wordt door sommige indianenstammen ritueel gebruikt in de Amazone-regenwouden van Zuid-Amerika. Wanneer het gebruik is aangevangen weet men niet; de traditie is zeker honderden jaren oud. Inmiddels is het traditionele gebruik in Zuid-Amerika verspreid van Ecuador in het westen en de Orinoco in het noorden tot aan Paraguay in het zuidoosten.
De thee wordt over het algemeen gemaakt uit een plant (de "Psychotria viridis", die de psychoactieve stof dimethyltryptamine (DMT) bevat) en een liaan (de Banisteriopsis caapi, die de MAO-remmer Harmine/Harmaline bevat). De combinatie van deze twee stoffen zorgt voor een zeer sterk psychoactief brouwsel met een hevige bewustzijnsveranderende werking.

Binnen de Santo Daime-kerk wordt het entheogeen Ayahuasca als sacrament beschouwd. Tijdens de diensten wordt in groepsverband ayahuasca gedronken.

Ayahuasca kent veel namen:

De naam ayahuasca komt uit het Quechua en betekent "slingerplant van de ziel"; "aya" betekent "voorouder" of "dode" of "geest", "wasca" staat voor "liaan","slingerplant" of "touw".

De naam Daime is een verwijzing naar het Portugese woord voor "geven" en wordt gebruikt in de Santo Daime-kerk.

Over de geschiedenis van het gebruik van ayahuasca is niet veel bekend. Wel doen de uitgebreide verspreiding in het Amazonebekken, de veelheid aan plaatsgebonden namen en vooral de diepe wortels die het gebruik ervan in de diverse culturen heeft, vermoeden dat het middel al heel lang gebruikt wordt. 

Het middel werd voor het eerst beschreven door missionarissen die het middel als demonisch afdeden. In 1851 is de Brit Richard Spruce de eerste westerling die plantenmateriaal van de B. Caapi verzamelt, hij stuurt het op naar de Royal Botanical Gardens in Kew, alwaar het materiaal in 1969 (!) herontdekt en onderzocht wordt.

In de jaren twintig van de twintigste eeuw ontstond in Brazilië onder leiding van Raimundo Irineu Serra (beter bekend als Mestre Irineu) het Santo Daime-geloof dat (evenals het later ontstane União do Vegetal of UDV) ayahuascatradities combineert met katholiek christendom, en langs die weg nog later een belangrijke rol speelt in de verspreiding van ayahuasca naar het westen.
De American Pharmaceutical Association bekijkt op haar jaarlijkse bijeenkomst in 1923 een film over een ayahuascaceremonie, maar dat leidt niet direct tot uitgebreide bekendheid in het westen, noch tot veel wetenschappelijk onderzoek. In 1963 publiceren William S. Burroughs en Allen Ginsberg "The Yage Letters", waarin zij hun ervaringen met Yage (ayahuasca) beschrijven. Dat is het begin van algemene bekendheid met ayahuasca in het westen. In de jaren negentig van de twintigste eeuw verspreidt het gebruik van ayahuasca zich via de Santo Daime-kerk naar Europa waar vervolgens via verschillende rechtszaken werd getracht het gebruik aan banden te leggen. In mei 2001 sprak de rechtbank in Amsterdam uit dat het rituele gebruik van ayahuasca door leden van de Santo Daime-kerk beschermd wordt door artikel 9 van het EVRM, zijnde de bescherming van godsdienstvrijheid. Sindsdien treedt de politie niet meer actief op tegen het gebruik door leden van de kerk. De ingrediënten van ayahuasca zijn tegenwoordig ook in veel smartshops verkrijgbaar.

In Frankrijk won de Santo Daime in 2005 ook een rechtszaak, daarbij was echter niet de godsdienstvrijheid doorslaggevend maar het feit dat de in de ayahuasca aanwezige DMT niet geïsoleerd was. Inmiddels is in Frankrijk ook de bereiding van ayahuasca strafbaar gesteld.

Ayahuasca wordt sinds mensenheugenis door diverse stammen van het Amazoneregenwoud ritueel gebruikt voor reiniging, genezing, voorspelling en toverij. Het wordt gezien als een middel dat de ziel kan bevrijden van het lichamelijke omhulsel om vrij te kunnen bewegen door "andere werkelijkheden" waar ze kan communiceren met haar voorouders. Het is in alle culturen waar het mee geassocieerd wordt een heilig sacrament, bijna altijd van de hoogste orde. Bij verschillende stammen is het ook als initiatie tot wasdom (meestal uitsluitend voor mannen/jongens) rond het 13e levensjaar in gebruik.

Minder bekend is het medische gebruik van ayahuasca; in sommige samenstellingen roept ayahuasca heftig braken en/of diarree op waarbij het maag-darmkanaal wordt gezuiverd van wormen en andere parasieten; in zulke gevallen spreekt men ook wel van "la Purga" oftewel "de uitdrijving". Bovendien blijken ook de harmaline-alkaloïde bestanddelen bij te dragen aan de bestrijding van dergelijke parasieten. Daarnaast is ayahuasca behulpzaam gebleken bij het helen van verslavingen, trauma's en de gevolgen van verstoorde familiebanden.

Er bestaan geen vaste Ayahuascarecepten. Doseringen zijn afhankelijk van de groeicondities van de planten en de gevoeligheid van de gebruiker. 
Elke sjamaan heeft zijn eigen recepten, waarmee weer gevarieerd wordt, afhankelijk van het gewenste effect. Vaak worden er nog andere planten aan toegevoegd zoals tabak, cannabis, datura of Brugmansia om een bepaalde draai aan de ervaring te geven. Het wordt niet aangeraden zulke planten toe te voegen tenzij men een ervaren Ayahuascagebruiker is.

Ayahuasca werd in 1992 in Nederland geïntroduceerd door de Amsterdamse Geraldine Fijneman, die in Zuid-Amerika in contact kwam met Ayahuasca. Zij nam het middel mee naar Nederland en richtte in 1995 de eerste kerkgemeenschap van de Santo Daime-religie in Nederland op. Hier wordt de heilige thee of Daime in de oorspronkelijke rituele context gebruikt door mensen die daar belangstelling voor hebben. De kerk telt inmiddels enkele honderden leden en houdt haar diensten vaak in christelijke kerkgebouwen die nog zelden worden gebruikt. 

Er is echter in 1999 in Nederland een strafvervolging aanhangig gemaakt wegens het voorhanden hebben van DMT, bestanddeel van ayahuasca, en vermeld op de bij de Opiumwet behorende lijst I. De strafzaak eindigde in vrijspraak voor de twee kerkleiders op grond van de feiten dat Santo Daime een erkende religie is en het gebruik van ayahuasca binnen de rituele context van de kerk geen gevaar oplevert voor de volksgezondheid. Daaruit volgt, op grond van Artikel 9 van het Europees Verdrag voor de Rechten van de Mens, dat de Santo Daime-kerken in hun sacrament ayahuasca mogen gebruiken.

In een andere rechtszaak, tegen twee particulieren, is het Openbaar Ministerie niet-ontvankelijk verklaard wegens ernstige overschrijding van de redelijke termijn, bedoeld in artikel 6 EVRM. Wel werd het verzoek tot teruggave van de inbeslaggenomen ayahuasca door het gerechtshof afgewezen, en het cassatieberoep daartegen werd verworpen door de Hoge Raad op 12 januari 2007. De Hoge Raad vond dat deze particulieren zich, in tegenstelling tot de erkende kerkleiders, niet met succes op de godsdienstvrijheid konden beroepen.

Inmiddels heeft het ayahuascagebruik zich ook buiten de context van de Santo Daime-kerk verspreid. Op diverse plaatsen in Nederland wordt in groepsverband ayahuasca gebruikt, al dan niet gebruikmakend van religieuze symboliek. Op basis van bezoekersaantallen van diverse rituelen wordt geschat dat minstens enkele duizenden Nederlanders ayahuasca hebben geprobeerd. Harde cijfers hierover ontbreken echter. 

De effecten op de gezondheid zijn niet uitgebreid onderzocht. Niettemin zijn er bij het Trimbos-instituut geen gevallen van verslaving bekend. De grootste risico's liggen in het optreden van een slechte trip.


</doc>
<doc id="179155" url="https://nl.wikipedia.org/wiki?curid=179155" title="Roes (bewustzijn)">
Roes (bewustzijn)

Een roes is een slaperig gevoel dat je kan krijgen na gebruik van verdovende middelen zoals alcoholhoudende dranken, drugs of medicatie. Er is een ontspannend gevoel aanwezig bij het gebruik van deze middelen. Dit ontspannend gevoel heeft als naam "roes". 

Het spreekwoordelijke "Je roes uitslapen" - wat gebruikt wordt wanneer iemand de avond ervoor flink gefeest heeft - is van dit woord afgeleid. 

Het woord roes wordt ook gebruikt voor het gevoel van bedwelming en plezier bij een opwindende gebeurtenis, zoals in het woord "overwinningsroes". 

In ziekenhuis wordt ook wel eens een "roesje" gegeven, als benaming voor een heel lichte narcose voor een ingreep. 


</doc>
<doc id="179237" url="https://nl.wikipedia.org/wiki?curid=179237" title="Anatomie (insecten)">
Anatomie (insecten)

De anatomie van de insecten is een studie op zich vanwege het enorme soortenaantal van deze groep en de onvoorstelbare vormenrijkdom. Hierdoor zijn de insecten niet over één kam te scheren, wel hebben ze allemaal hetzelfde algemene bouwplan waardoor ze als insecten zijn gedefinieerd: een kop, een borststuk of thorax en een achterlijf of abdomen. De vormen en relatieve afmetingen verschillen per insectenorde.

De wetenschappelijke naam Insecta, afgeleid van de term "(in)sectare", betekent ingesneden (lichaam), verwijzend naar het meestal duidelijk in drieën verdeelde lichaam. Insecten variëren in lengte van kleiner dan een millimeter tot bijna 20 centimeter zoals enkele soorten wandelende takken.

Alle insecten hebben een exoskelet bestaande uit chitine, een hoornige stof aan de buitenzijde van het lichaam. De binnenzijde is zacht tot vloeibaar.

Elk insect heeft de volgende inwendige organen: hersenen, darmkanaal, uitscheidingsorganen (buizen van Malphigi), eierstok, buisvormig hart, buikzenuw (streng). Het bloed van insecten dient niet voor het transport van zuurstof en is meestal kleurloos. Insecten hebben geen aders, maar wel een hart. Het lichaam van een insect bevat ook tracheeën: een zeer fijnvertakt stelsel van kleine buisjes met openingen aan de zijkant van het lichaam, dit is het ademhalingssysteem.

Aan de kop zitten altijd twee gelede antennes die vaak reukzintuigen bevatten om geuren en/of feromonen waar te nemen voor het zoeken naar voedsel of de voortplanting. Insecten hebben samengestelde ogen (facetogen) aan de zijkant van de kop. Soms zijn er daarnaast drie enkelvoudige ogen ("ocelli") op het voorhoofd aanwezig. De kaken bestaan uit "mandibulae" en maxillae met mandibulaire en maxillaire palpen of kaaktasters. (Anders dan bij mensen zijn de mandibels de bovenkaken en de maxillae de onderkaken!) Vaak zijn insecten in staat vorm en kleur te onderscheiden. Sommige soorten hebben een uitstekend gehoor, bijvoorbeeld krekels en sprinkhanen waarbij de gehoororganen in de poten zitten.

De kop van een insect bestaat niet (meer) uit herkenbare segmenten maar draagt de antennes en monddelen.

Het borststuk (de "thorax") verzorgt de voortbeweging en draagt de poten en eventuele vleugels. Het bestaat altijd uit drie segmenten, van voor naar achter de prothorax, de mesothorax en de metathorax. Aan ieder borstsegment zit één paar poten, waardoor insecten altijd zes poten hebben.

Het borststuk bestaat uit drie segmenten en draagt de andere lichaamsdelen, zoals vleugels en poten. Ook deze bestaan weer uit verschillende onderdelen, met ieder een eigen naam.

Rechts een afbeelding van de poot van een insect, met een algemene indeling. Een aantal groepen heeft een afwijkende anatomie, zoals de oorwormen (Dermaptera). Deze hebben altijd drie laatste pootsegmenten in plaats van de gebruikelijke vijf. Andere insecten hebben aanhangsels aan de poten, zoals de vanghaak die voorkomt bij bidsprinkhanen (Mantodea).

Aan elke poot zit een gelede voet (tarsus); het laatste (tweede tot vijfde) voetsegment is vaak een dubbel klauwtje met soms een hechtvlakje.

De poot van een insect bijvoorbeeld bestaat uit een aanhechtingspunt ("coxa", heup), een kort segment dat "trochanter" heet, daarna de dij ("femur"), een scheen ("tibia") en daaraan weer de voet, die "tarsus" wordt genoemd en die bestaat uit verschillende geledingen ("tarsomeren"), genummerd van lichaam naar klauw. De functie en vorm van het laatste pootsegment verschilt sterk, sommige insecten hebben hier haakjes om zich aan gastheren vast te klampen, andere fijne haartjes om letterlijk over water te kunnen lopen. De onderdelen van de poot zijn bij de meeste insectenordes ongeveer gelijk in bouw, maar vaak wezenlijk anders van vorm en functie.

Insecten hebben geen, twee of vier vleugels. 

Ongevleugelde insecten zijn bijvoorbeeld de onderklasse Apterygota of de vlooien, maar de meeste insecten hebben vleugels. 

Twee vleugels komen voor bij de vliegen (Brachycera) en muggen (Nematocera) in de orde van de Diptera of Tweevleugeligen. Bij de Diptera zit het vleugelpaar aan het tweede borststuksegment, geteld vanaf de kop. Aan het derde thoraxsegment zitten bij de Diptera een paar knotsvormige orgaantjes (zgn. halters), rudimentaire vleugels. 

Vier vleugels komen voor vrijwel alle andere gevleugelde insectenorden: de vliesvleugeligen (bijen, hommels, wespen en mieren), de vlinders, de libellen, de wantsen en de kevers. Bij de laatste twee groepen zijn de voorvleugels verhard en dienen als schild. Insecten met vier vleugels hebben aan het tweede en derde borststuksegment elk een vleugelpaar.

Sommige insecten met goed toegankelijke en zichtbare vleugels, zoals vliegen en vlinders, worden met name onderscheiden door de vleugeladering. Andere insecten worden onderscheiden door verschillen in andere lichaamsdelen, zoals kop (met name de antennes en de monddelen) of poten. Hiervoor is vaak een loep nodig en soms een microscoop, soms is zelfs een geavanceerde elektronenmicroscoop vereist. Het komt geregeld voor dat insecten alleen kunnen worden onderscheiden door ze te ontleden en een preparaat te maken van de geslachtsorganen van het mannetje.

Het achterlijf is bij de meeste insecten verhoudingsgewijs het grootst, bestaat uit een groter aantal segmenten, vaak 11, en bevat de spijsverterings-, uitscheidings- en geslachtsorganen.

De anatomie van een insect is de enige sleutel tot de determinatie van een soort. Qua bouw wijken de verschillende insectenordes weliswaar sterk af, maar binnen een orde of familie zijn de verschillen vaak niet zo groot. Het herleiden van de familie of het geslacht waartoe een insect behoort is meestal niet zo moeilijk, een aantal ordes als de Strepsiptera uitgezonderd. De verschillende soorten binnen een geslacht zijn echter lastiger te determineren, omdat ze soms sprekend op elkaar lijken. Daarnaast komen er zelfs binnen een soort meer dan eens verschillende variaties in kleuren, patronen en lengtes voor, een voorbeeld is het veelkleurig Aziatisch lieveheersbeestje. Bij sommige insecten, zoals enkele wespen en kevers, zijn de verschillen tussen het mannetje en vrouwtje in het volwassen stadium zo groot, dat het twee aparte soorten lijken.

Opmerkingen bij de illustratie:

Sommige wantsen lijken oppervlakkig op kevers hoewel ze niet nauw verwant zijn, kevers kennen een larvestadium met een volledige gedaanteverwisseling, wantsen hebben een onvolledige gedaanteverwisseling en hebben dus een nimfstadium. Wantsen zijn van rond van vorm tot zeer langwerpig gebouwd, maar het bouwplan is wel steeds hetzelfde; een kleine kop met aan weerszijden de ogen, vrij korte antennes, een halsschild of pronotum, met hieronder een driehoekig schildje dat bij de afgebeelde soort uitsteekt en scutellum wordt genoemd, overigens hebben ook kevers een scutellum. De verschillende vleugelonderdelen op de rug zijn een belangrijke determinatiesleutel voor het bepalen om welke soort het gaat, veel verwante soorten lijken sterk op elkaar of kennen verschillende kleurvariaties die elkaar overlappen.

De vleugels van wantsen worden over elkaar gevouwen op de rugzijde, en liggen niet netjes naast elkaar, zoals bij kevers die hierdoor een naad in het midden hebben. De voorvleugels van wantsen zijn taai en dienen ter bescherming, alleen aan de achterzijde van het lichaam zijn de voorvleugels vliezig. De achtervleugels zijn de vliegvleugels, deze zijn in rust niet zichtbaar en geheel vliezig.

Aan de onderzijde van een wants zijn de stigmata of tracheeopeningen te zien, die dienen voor de ademhaling. Ook is het rostrum zichtbaar, dat onder de kop wordt gevouwen. Het rostrum is de lange zuigsnuit waarmee wantsen hun voedsel —plant of prooi— uitzuigen. Het rostrum kan uit een verschillend aantal geledingen bestaan. Veel soorten hebben ook geurklieren, waarvan de openingen op de buikzijde liggen. Deze dienen om smerige stoffen uit te scheiden om vijanden af te schrikken.

Net als veel insecten komen er bij de wantsen vele uitzonderingen voor in de anatomie, bij veel rovende soorten zijn de voorste poten omgevormd tot grijpklauwen, waardoor het lijkt of ze slechts 4 poten hebben, een voorbeeld is de waterschorpioen die onder water leeft.

Oorwormen hebben geen verharde dekschilden als kevers en wantsen. Ze hebben wel verharde voorvleugels die dienen ter bescherming van de vliezige achtervleugels, waarmee gevlogen kan worden. Een aantal oorwormen heeft gedegenereerde voorvleugels waarbij de achtervleugels geheel ontbreken.

De kop van oorwormen is klein, het borststuk vrij langgerekt en het achterlijf is langwerpig en afgeplat. Het bestaat bij de mannetjes uit tien segmenten en bij vrouwtjes uit acht. Wat direct opvalt aan vrijwel alle oorwormen is het gepaarde, tangachtige orgaan aan de achterzijde. Deze verharde, ongesegmenteerde delen zijn gevormd uit de cerci.

Vliegen en muggen of tweevleugeligen (Diptera) hebben een soms totaal andere bouw maar hebben ook een aantal dingen gemeen. Harde dekschilden zoals wantsen en kevers ontbreken waardoor het lichaam duidelijk in drieën is verdeeld. Het borststuk draagt één paar vleugels (8), hieraan zijn de tweevleugeligen van vrijwel alle insecten te onderscheiden. Het andere paar is ook aanwezig maar is sterk gedegenereerd tot halters (10), kleine uitsteeksels met een knopachtig uiteinde die weliswaar hun functie als vleugel verloren hebben maar nog wel een rol spelen bij het vliegen.

Tweevleugeligen hebben goed ontwikkelde zuigende monddelen, die in veel gevallen uitklapbaar zijn (25 tot 29). Vliegen zuigen hier vloeistoffen mee op, bij veel muggen wordt het apparaat gebruikt om bloed uit dieren (vrouwtjes) of nectar uit bloemen (mannetjes) te zuigen. Een ander kenmerk van de tweevleugeligen, hun uitstekende reukzin, is ook af te zien aan de kop die bij veel vliegen op de kleine antennes twee veer-achtige tot borstelachtige zintuigorganen draagt, de arista (23).


</doc>
<doc id="179275" url="https://nl.wikipedia.org/wiki?curid=179275" title="Tastzin">
Tastzin

De tastzin (of aanrakingszin) is het vermogen van een organisme om aanraking of druk waar te nemen. Waarnemen met dit zintuig heet voelen.

De belangrijkste functie van de tastzin is het zich letterlijk verbonden voelen met de omvattende fysieke wereld. Samen met de andere zintuigen die het organisme de ruimtelijke positie van zijn lichaam laten waarnemen, vooral het gezichtsvermogen, de evenwichtszin en de proprioceptie, kan het organisme zich daardoor in de wereld oriënteren.

Een andere functie van de tastzin is het zich sociaal verbonden voelen met leden van de stam (familie, kudde) die hem aanraken of door hem aangeraakt worden.

De term "voelen" wordt overigens ook gebruikt voor het voelen van temperatuur en pijn (thermoceptie en nociceptie). Dit zijn weliswaar ook voornamelijk in de huid gelegen zintuigen, maar met heel andere functies dan de tastzin, en uitgerust met eigen gespecialiseerde receptoren. Daarnaast wordt de term ook gebruikt met betrekking tot gevoel, de innerlijke emotie.

Verschillende gespecialiseerde lichaampjes en zenuwuiteinden gelegen in of vlak onder de huid, sturen signalen over de sensatie die ze waarnemen naar de hersenen. Vooral het sensorische projectiegebied is betrokken bij de verwerking van tastprikkels.

De tast- en drukreceptoren bevinden zich overal in de huid, alleen zijn deze niet gelijkmatig verdeeld over ons lichaam. De vingers, voeten, lippen en tong hebben bijvoorbeeld een heleboel sensoren. Op de rug zitten er relatief weinig. Er bestaan verder fasische tastzintuigen die vooral gevoelig zijn voor veranderingen in druk, en tonische tastzintuigen die signalen uitzenden zolang de prikkeling aanhoudt. De laatsten vindt men bijvoorbeeld rondom het hart waar zij de bloeddruk registreren.

Er bestaat verschil in gevoeligheid tussen de verschillende delen van het lichaam, zoals de hand. De vingertoppen zijn erg gevoelig, omdat er zich hier veel uiteinden van zenuwen bevinden. De handpalm is relatief minder gevoelig.

Er is een indeling in vier soorten tactiele prikkels te maken, die alle vier ook gespecialiseerde receptoren in de huid kennen.

Lichte aanraking wordt op de onbehaarde huiddelen gedetecteerd door het tastlichaampje van Meissner. Dit betreft prikkels die onder meer verwerkt worden bij het uitoefenen van fijnmotorische taken door het organisme. De fijne tastzin kan getest worden door met een plukje watten zachtjes over de huid te strijken. De persoon dient de ogen te sluiten en de aanraking te bevestigen.

Aanhoudende aanraking komt als prikkel binnen via de zogenoemde schijf van Merkel. Tactiele zenuwuiteinden van dit type zijn langzaam adaptief, dat wil zeggen dat ze hun pulsen nog lang blijven afvuren naar de hersenen nadat de aanraking begon. Dit is ook nodig om zich bewust te blijven van de langdurige aanraking.

Vibraties en snelle variaties in druk worden verwerkt door het druklichaampje van Vater-Pacini. Hiermee kan een organisme bijvoorbeeld de trillingen van een aardbeving voelen. De mens bemerkt hiermee in de huid bijvoorbeeld de trillingen van de bas van een hard vibrerende muziekinstallatie. Deze lichaampjes bevinden zich in de handpalmen, voetzolen, geslachtsorganen en tepels, wat suggereert dat ze ook een belangrijke rol spelen bij de seksuele stimulatie en bij het zogen. Verder komen deze lichaampjes ook veel voor bij inwendige organen en in het bindweefsel rondom gewrichten en spieren, waar ze snelle veranderingen en vibraties registreren en betrokken zijn bij de proprioceptie.

Bestreken huid wordt geregistreerd door de peritrichale zenuwen. Dit zijn zenuwuiteinden die om de haarfollikels gedraaid zitten. Het gevoel dat deze peritrichale zenuwen veroorzaken is duidelijk op te wekken door tegen de natuurlijke stand van de hoofdharen in te strijken.


</doc>
<doc id="179431" url="https://nl.wikipedia.org/wiki?curid=179431" title="Alexandra Colen">
Alexandra Colen

Alexandra Maria Catherine Colen-Belien (Dublin (Ierland), 9 juli 1955) is een Belgisch Kamerlid. Tot 2013 was ze lid van het Vlaams Belang.

Alexandra Colen werd geboren in het Rotunda-hospitaal in het centrum van de Ierse hoofdstad Dublin. Haar moeder is een zus van de dichteres Aleidis Dierick en een nicht van acteur en tv-presentator Wies Andersen. Ze is de dochter van Alex Colen, die tijdens de Tweede Wereldoorlog aan het Oostfront streed in het Vlaams Legioen.

Toen Alexandra twaalf jaar was verhuisde de familie terug naar Vlaanderen, waar ze zich vestigden in Aalst. Ze liep middelbare school aan het Sint-Jozefinstituut te Aalst en was leidster bij de Chiro. Ze studeerde Germaanse talen aan de toenmalige Rijksuniversiteit Gent en studeerde af als licentiate. Tijdens haar studies was ze lid van KVHV-Gent en actief lid van het Taal Aktie Komitee.

Na haar studies in Gent studeerde Colen verder aan de University of Reading in het Verenigd Koninkrijk. Ze behaalde haar doctoraat in de linguïstiek in 1982. Ze was redactrice van het Van Dale Groot Woordenboek Engels-Nederlands. Na enkele jaren gewerkt te hebben als assistente aan de faculteit letteren en wijsbegeerte van de Universiteit Gent en de Universitaire Faculteiten Sint-Ignatius Antwerpen (UFSIA) besloot ze in de politiek te stappen. Colen is sedert 1982 gehuwd met de onafhankelijke journalist Paul Beliën die ze leerde kennen aan de universiteit te Gent.

In 1995 ging Colen in de politiek omdat ze vond dat de andere politici te weinig de belangen van de gezinnen en de traditionele waarden verdedigden. Dat jaar werd ze verkozen in de Kamer van Volksvertegenwoordigers als eerste vrouw op de Antwerpse kamerlijst voor het Vlaams Blok. Ze werd in die positie herkozen in 1999, 2003, 2007 en als lijstduwer in 2010. In 2006 werd ze lid van de gemeenteraad van Mol.

Colen is meter van het Antwerpse vondelingenluik van de organisatie Moeders voor Moeders (MvM), dat in 2000 werd geopend na een bezoek aan een gelijkaardig initiatief in Hamburg. Ze is actief in de Vlaamse en internationale pro-lifebeweging en is een tegenstander van abortus en euthanasie, het homohuwelijk en de adoptie van kinderen door homoseksuele koppels. Ze voert ook actief campagne tegen deze zaken. In 2010 organiseerde ze een krantenverbranding op de Antwerpse Groenplaats. Ze was de verantwoordelijke uitgever van Secessie.nu, een driemaandelijks blad van het Mia Brans Instituut over separatisme.

In 2013 stapte ze uit Vlaams Belang, omdat ze naar eigen zeggen geen rol meer te spelen had in de partij. Tot aan de verkiezingen zetelde ze als onafhankelijke in de Kamer.


</doc>
<doc id="179639" url="https://nl.wikipedia.org/wiki?curid=179639" title="Motorische eindplaat">
Motorische eindplaat

De motorische eindplaat (Latijn: "terminatio neuromuscularis") is een microscopische structuur die zich bevindt op de overgang tussen spiercellen en motorische zenuwvezels, en die zorgt dat het zenuwsignaal wordt omgezet in een signaal waardoor de spier gaat samentrekken. De motorische eindplaat is dus een type synaps. 

Een motorisch axon splitst zich nabij zijn bestemming in een aantal takken die stuk voor stuk contact maken met de spiercelmembraan. Een groep spiervezels die door 1 axon wordt bediend heet een motorische eenheid (motor unit). De grootte van een motorische eenheid varieert tussen 1 en 100 spiervezels. De afzonderlijke contactplaatsen zijn de motorische eindplaten. Ze bestaan uit kleine gebiedjes waar de celmembranen van zenuw- en spiercel vlak bij elkaar liggen en waar zich speciale eiwitten in beide membranen bevinden.

Als er via de zenuwvezel een actiepotentiaal aan de eindplaat arriveert stromen er calciumionen uit de extracellulaire vloeistof in de uitloper van de zenuwcel naar binnen en binden zich aan bepaalde intracellulaire eiwitten. Hierdoor binden zich met neurotransmitter gevulde blaasjes van de binnenkant aan de celmembraan en geven hun inhoud (acetylcholine) naar buiten toe af. 

De acetylcholine bindt zich dan weer aan de nicotinische acetylcholinereceptors aan de spierkant van de motorische eindplaat, die bestaan uit kanaaleiwitten die als er acetylcholine aan bindt open gaan staan, waardoor natriumionen in de spiercel naar binnen en kaliumionen naar buiten stromen. Er gaat meer natrium naar binnen dan kalium naar buiten, waardoor de natrium spanningsafhankelijk kanalen open gaan staan en er uiteindelijk een lokale eindplaatpotentiaal (EPP) ontstaat, die zich verspreidt over de spiercel en in de transverse tubuli, waardoor weer calciumionen uit het sarcoplasmatisch reticulum vrijkomen waardoor de spiercontractie wordt gestart. 

De acetylcholine in de synapsspleet wordt intussen afgebroken door acetylcholinesterase waardoor het systeem weer gereed gemaakt wordt voor een nieuwe prikkeling.

Er is een groot aantal krachtige vergiften en geneesmiddelen bekend die invloed uitoefenen op deze neuromusculaire overgang, bijvoorbeeld botuline, curare, succinylcholine en zenuwgassen. Deze invloed kan b.v. bestaan uit het zelf bezetten van de acetylcholinereceptor, deze daarbij wel of juist niet stimulerend, of het blokkeren van het enzym acetylcholinesterase. Hierdoor ontstaan slappe of krampende verlammingen.

Bij de ziekte myasthenia gravis maakt het lichaam antistoffen tegen bepaalde bestanddelen van de motorische eindplaat, waardoor deze niet goed meer werkt.


</doc>
<doc id="179694" url="https://nl.wikipedia.org/wiki?curid=179694" title="Psychogeriatrie">
Psychogeriatrie

De psychogeriatrie is het onderdeel van de geneeskunde dat zich bezighoudt met aandoeningen die gepaard gaan met beperkingen van de geestelijke vermogens (psycho) op hogere leeftijd (geriatrie). 

In de praktijk houdt men zich bezig met blijvende / toenemende cognitieve beperkingen op basis van verschillende dementiële beelden.


</doc>
<doc id="179699" url="https://nl.wikipedia.org/wiki?curid=179699" title="Oriëntatievermogen">
Oriëntatievermogen

Oriëntatievermogen is het vermogen van mens of dier om zijn relatie tot zijn omgeving vast te stellen.

Er worden verschillende aspecten aan het oriëntatievermogen onderscheiden:
Bij de mens gaat het hoe hier om het antwoord op vragen als:

Bij de mens gaat het hierbij om vragen als:

Bij gehandicapten, met name bij blinden, kan dit vermogen in meerdere of mindere mate beperkt zijn. In dit gebrek voorziet een blindengeleidehond, maar de wisselwerking tussen dier en baas wordt deels bepaald door de mate waarin het oriëntatievermogen van de laatste beperkt is.

Ook bij niet-gehandicapten speelt dit vermogen een belangrijke rol. Dat belang is sterk voelbaar in de ballonvaart, waar de ballonvaarder ten dele is overgeleverd aan natuurkrachten als de grillen van de wind. Ook in ander vervoer en verkeer kan het van belang zijn: de een loopt, op zoek naar een nieuwe bestemming, urenlang in kringen rond, de ander gaat min of meer recht op het doel af.

Het oriëntatievermogen van dieren laat zich onder meer waarnemen bij de vogeltrek. Aangenomen wordt wel dat vogels zich oriënteren door middel van infrasone trillingen. Ook de vleermuis schijnt door middel van geluid zijn plaats te bepalen. Ook zijn de, min of meer fantastische, verhalen bekend van huisdieren die na vele omzwervingen de nieuwe woning van hun verhuisde eigenaar terugvonden. Het omgekeerde komt ook voor: huisdieren raken verloren doordat zij verdwalen.


Ook dieren beschikken over dit vermogen, getuige de verbeten ruzies en hechte vriendschappen tussen huisdieren. In de natuur is het onderscheiden van prooi of vijand van belang.



</doc>
<doc id="179758" url="https://nl.wikipedia.org/wiki?curid=179758" title="Geneesmiddelenbulletin">
Geneesmiddelenbulletin

Het Geneesmiddelenbulletin (GeBu) is een Nederlands blad dat maandelijks wordt uitgegeven door de Stichting Geneesmiddelenbulletin. Het doel is om rationele farmacotherapie te bevorderen. Daartoe wordt onafhankelijke en objectieve informatie over geneesmiddelen verstrekt aan allen die deze voorschrijven, afleveren of gebruiken. De belangrijkste activiteit betreft het periodiek uitgeven van het Geneesmiddelenbulletin en het onderhouden van de website. De inhoud komt tot stand in samenspraak met deskundigen in het veld. Het blad is onafhankelijk van de farmaceutische industrie en is een van de belangrijkste neutrale informatiebronnen over geneesmiddelen voor Nederlandse artsen en apothekers.



</doc>
<doc id="180213" url="https://nl.wikipedia.org/wiki?curid=180213" title="Urolagnie">
Urolagnie

Urolagnie, urofilie of plasseks is een vorm van saliromanie waarbij iemand genoegen beleeft aan seksuele handelingen waarin urine een rol speelt.

Plasseks bestaat in verschillende vormen. Het kan gaan om genieten van plas zelf, bijvoorbeeld wanneer ze (eigen of andermans) plas zien, ruiken, voelen, proeven of drinken (urophagia). Het omvat ook de handeling van het plassen, bijvoorbeeld iemand zien plassen of zelf over iemand (of zichzelf) heen plassen (ook wel golden shower genoemd). Ook kan het gaan om plassen in kleding of luiers of iemand dat zien doen. Voor sommigen is juist het (moeten) ophouden van de plas en het bevrijdende gevoel erna opwindend. Afhankelijk van de voorkeur kan de beoefenaar van plasseks dit ervaren als intiem, vies, vernederend, ondeugend of een combinatie van deze gevoelens.


</doc>
<doc id="180236" url="https://nl.wikipedia.org/wiki?curid=180236" title="Tic">
Tic

Een tic is een plotselinge, spontane, korte samentrekking van een spier of spiergroep. Hierdoor ontstaat een waarneembare beweging (motorische tic) of vocale uiting (vocale tic). Soms treden tics in korte tijd snel na elkaar op.

Een tic kan willekeurig gereproduceerd worden. Indien wenselijk kan een persoon met een tic, deze tijdelijk onderdrukken. Dit veroorzaakt wel een soort spanning, een drang om te bewegen.

Tics kunnen bij iedereen voorkomen, maar zijn soms een symptoom van een somatische of psychische aandoening (ticstoornis).

De meeste tics die voorkomen op kinderleeftijd, verdwijnen spontaan.

Een bekende aandoening waarbij tics optreden, is het syndroom van Gilles de la Tourette.

Voorbeelden van tics met geluid zijn:

Tics zonder geluid kunnen bestaan uit:

Verdere tics zijn:



</doc>
<doc id="180408" url="https://nl.wikipedia.org/wiki?curid=180408" title="Omega Pharma">
Omega Pharma

Omega Pharma is een Belgisch farmaceutisch bedrijf, opgericht in 1987 door de studievrienden Marc Coucke en Yvan Vindevogel die farmacie studeerden aan de Universiteit Gent. Zij hadden elk 50% aandeel in de Coöperatieve vennootschap (CV). Omega Pharma is gelegen in Nazareth.

Het eerste product van Omega Pharma was een shampoo die via apothekers werd verkocht. In 1989 kwam een aantal producten voor gebruik bij zonnebankbruinen op de markt onder de naam "Uvesol".

In 1989 vormden Coucke en zijn partner ook de zusteronderneming Alpha Pharma CV, die scheikundige basisstoffen verkocht aan apothekers.

In 1993 werden de twee ondernemingen omgevormd tot een NV.

In 1994 kwam de samenwerking tussen de twee vennoten tot een einde, wegens meningsverschil over overnameplannen door een Nederlands bedrijf. Coucke wilde zijn aandelen niet verkopen, Vindevogel wel. Marc Coucke nam dan de aandelen van zijn partner over via de investeringsmaatschappij "Couckinvest".

In 1996 fuseerden Omega Pharma en Alpha Pharma. Het bedrijf bleef snel groeien, vooral door een agressieve overnamepolitiek. Aanvankelijk was die beperkt tot België, maar na 2000 werden de activiteiten uitgebreid naar andere landen, o.a. in Frankrijk en Nederland. Zo werd bijvoorbeeld in 2001 het Nederlandse bedrijf Chefaro overgenomen, dat voorheen een onderdeel was van AkzoNobel. In mei 2006 maakte Omega Pharma bekend dat het Bional, eveneens uit Nederland, wilde overnemen. In 2006 nam het ook het Oostenrijkse bedrijf Bittner Pharma over waardoor het zich versterkte in de Midden- en Oost-Europese markt.

Het bedrijf is ook actief in de gespecialiseerde software voor apothekers en dokters via het filiaal "OmegaSoft". OmegaSoft werd later als "Corilus" een divisie van Arseus, waardoor het niet meer tot Omega Pharma behoorde.

Eind 2003 telde de volledige groep ongeveer 2500 personeelsleden.

Begin 2005 maakte Marc Coucke bekend dat hij vanaf midden 2006 niet langer gedelegeerd bestuurder van Omega Pharma zou zijn, maar wel als voorzitter van de raad van bestuur actief zou blijven. Hij werd opgevolgd door Jan Cassiman. Op 11 maart 2008 trad Coucke af als voorzitter, en nam terug de functie van CEO op. Cassiman werd Chief Operating Officer (COO).

In 2006 maakte Omega Pharma voor het eerst een omzet van meer dan één miljard euro.

Het bedrijf was genoteerd op de beurs (Euronext Brussel) en maakte deel uit van de Bel20 beursindex.
In 2012 werd er een overnamebod uitgeschreven door Couckinvest en het private-equitybedrijf Waterland. Nadat deze overname succesvol was is het aandeel van de beurs verdwenen.

In 2012 nam Omega Pharma voor 470 miljoen euro de afdeling voorschriftvrije geneesmiddelen van GlaxoSmithKline over, samen met de productie-eenheid in Herrenberg.

In 2007 werd een divisie afgescheiden van het bedrijf en onder de naam Arseus naar de beurs gebracht. Dit bedrijf is nog steeds beursgenoteerd.

In november 2014 werd aangekondigd dat Omega Pharma zou overgenomen worden door het Amerikaanse Perrigo, deels door een aandelenruil en deels in cash. Marc Coucke blijft CEO van de divisie Omega Pharma, en wordt lid van de raad van bestuur van Perrigo.


In 2002 besliste Omega Pharma onder sterke invloed van zaakvoerder Marc Coucke om vanaf het volgend seizoen een wielerploeg te sponsoren, namelijk Quick-Step - Davitamon (Quick-Step is een merk van laminaatparket, geproduceerd door Unilin).

De samenwerking met Quick-Step liep tijdens het seizoen 2004 spaak en Marc Coucke besliste om in 2005 een andere Belgische ploeg te gaan sponsoren, ditmaal als hoofdsponsor, met name "Davitamon - Lotto". Deze ploeg neemt deel aan de UCI ProTour 2005. Voor het seizoen 2007 is Davitamon vervangen door Predictor. En het jaar daarop, in 2008 dus, werd de naam Predictor - Lotto vervangen door Silence - Lotto.

In 2012 werd Omega Pharma hoofdsponsor van Omega Pharma-Quick-Step.

Daarnaast was Omega Pharma onder de naam van "Bodysol" nog cosponsor van een tweede, kleinere wielerploeg ("Bodysol-Brustor", maar in Spanje opererend onder de naam "Relax-Fuenlabrada–Bodysol" in 2004; "Bodysol-Win for Life-Jong Vlaanderen" in het Europese continentale circuit in 2005).



</doc>
<doc id="180409" url="https://nl.wikipedia.org/wiki?curid=180409" title="Opisthosoma">
Opisthosoma

Het opisthosoma vormt het achterste gedeelte van het lichaam van een spin. Ondanks het feit dat dit lichaamsgedeelte overeenkomt met de term abdomen, wordt opisthosoma specifiek gebruikt voor het achterlijf van een spin. Het opisthosoma verschilt met het abdomen doordat ook het hart en de luchtwegen waaronder de boeklongen er zich bevinden.


</doc>
<doc id="180442" url="https://nl.wikipedia.org/wiki?curid=180442" title="Eye movement desensitization and reprocessing">
Eye movement desensitization and reprocessing

Eye movement desensitization and reprocessing (afgekort EMDR) is een therapeutische behandelmethode die met name toegepast wordt bij mensen met een posttraumatische stressstoornis (PTSS). Deze therapie is ontwikkeld door Francine Shapiro en bestaat sinds eind jaren 80.

Een essentieel element is het telkens wisselen van de aandacht van links naar rechts met oogbewegingen (de therapeut gaat met zijn of haar vingers zo'n 25 cm voor het gezicht van de cliënt heen en weer). Soms worden ook links-rechts geluiden via een koptelefoon toegepast of links-rechts aanrakingen op de knieën ('tappen').

EMDR wordt vaak toegepast om de vastgelopen verwerking van traumatische ervaringen weer op gang te helpen. Er is veel onderzoek gedaan naar de effectiviteit bij met name PTSS. Uit systematische reviews blijkt dat de werkzaamheid van EMDR inmiddels voldoende vaststaat. Er bestaan inmiddels 21 gecontroleerde onderzoeken naar de effectiviteit van EMDR. Dit maakt EMDR op dit moment de meest geëvalueerde behandeling op het gebied van psychisch trauma. Volgens de meest recente richtlijnen van de International Society for Traumatic Stress Studies (ISTSS), de American Psychiatric Association (APA) en de Engelse overheid (NICE) is EMDR, met imaginaire exposure, de 'treatment of choice' voor psychotrauma. Een Nederlandse richtlijncommissie onder auspiciën van het Trimbos-instituut kwam recentelijk met een soortgelijk advies (Landelijke stuurgroep multidisciplinaire richtlijnen in de GGZ (www.ggzrichtlijnen.nl): “EMDR één van de meest in aanmerking komende psychologische interventies bij PTSS. De methode is effectief en wordt door zijn aard door veel patiënten en therapeuten als relatief weinig emotioneel belastend ervaren”. Onderzoek naar het nut van de oogbewegingen is in een recente overzichtsstudie eveneens bewezen. Om die reden staat EMDR voor de behandeling van PTSS in de categorie van therapieën met de hoogste effectiviteit.

EMDR is gebaseerd op vele therapeutische technieken. Het gespreksprotocol is gebaseerd op gedragstherapie en cognitieve therapieën. Ondanks uitgebreid onderzoek is het precieze werkingsmechanisme achter het "links-rechts-links" nog onbekend. Een veronderstelling van Francine Shapiro is, dat dit aspect van EMDR analoog aan remslaap werkt. Verder wordt gesproken over "accelerated information processing", letterlijk: "versnelde informatieverwerking", AIP, een model dat bedacht is om de snelheid waarmee EMDR kan werken te verklaren. Kort gezegd komt dit model erop neer, dat psychische ziekten en klachten te maken hebben met oude ervaringen die een min of meer stereotype reactie blijven oproepen. Bij psychotrauma wordt ervan uitgegaan dat een cliënt als het ware 'bevroren' is in een traumatische situatie en reacties op die oude, traumatische situatie blijft herhalen, ook als dat niet meer nodig is. Bijvoorbeeld: iemand maakt een bombardement mee. Iedere keer dat hij of zij daarna een vliegtuig ziet overkomen, of een sirene hoort, of brandlucht ruikt, zal hij of zij reageren alsof er groot gevaar is, ook al weet de betrokkene op rationeel niveau heel goed dat dat niet het geval is. In termen van het 'accelerated information processing' is de oude, traumatische "informatie" (van het bombardement) nog niet voldoende verwerkt en blijven alle zintuiglijke ervaringen van 'toen' in het hier en nu psychische klachten oproepen. Met EMDR blijkt het vaak mogelijk deze traumatische respons volledig te laten verdwijnen, zonder uitgebreide gesprekken en in relatief korte tijd. 

Een interessante theorie komt van Nicosia. Tijdens een traumatische gebeurtenis wordt veel noradrenaline afgescheiden. In de hersenen pal achter het voorhoofd heeft dit tot gevolg dat er geen communicatie meer plaatsvindt tussen 'pacemaker'-cellen van het septum (een soort schakelcentrum tussen de cortex en het limbische systeem) en de voorhoofdshersenen. In het limbische systeem is het de amygdala die als "schildwachter" alarm slaat, en daarna de functie 'het bewustzijn van het gevaar' overdraagt aan het septum, zodat de amygdala weer als schildwacht kan functioneren. Dit gebrek aan communicatie verhindert het 'verwerken' van traumatische informatie - de traumatische informatie blijft als het ware 'hangen'. Op basis van kwalitatieve analyse van het EEG theoretiseert Nicosia dat EMDR deze communicatie weer op gang brengt door de activiteit van deze pacemakercellen na te bootsen. Hierdoor komt het verwerkingsproces alsnog op gang.

Hoewel de werking van EMDR niet specifiek een gevolg is van oogbewegingen alleen maar van een hele stapeling van technieken, is het toch interessant om onderzoeken te volgen naar de oogbewegingen sec, bijvoorbeeld het afleidende karakter van deze bewegingen. Dit is beweerd door de Canadese psychologen Raymond Gunter en Glen Boder die ontdekten dat afleidende taken, zoals het natekenen van een ingewikkelde figuur, de sterkte van onplezierige persoonlijke herinneringen doen afnemen. Zij menen dat vooral activering van het werkgeheugen verantwoordelijk is voor het verminderen van de beladenheid van nare herinneringen. Er zijn aanwijzingen dat de oogbewegingtechniek meer werkgeheugen in beslag neemt dan de tikjes in de oren of de zachte tikjes op de handen/knieën, waardoor deze techniek bij zeer angstige herinneringen het best zou werken.

Het zou werken in drie sessies en dan is het klaar. Dit komt voor, maar is niet gegarandeerd. Belangrijk is bijvoorbeeld het type klacht, achtergrond en/of trauma waarmee een cliënt bij de therapeut komt. Zo wordt met betrekking tot trauma wel gesproken van type 1 en type 2 trauma. Type 1 gaat over mensen met een gelukkige jeugd en daardoor een stabiel heden (leuke baan, goede sociale contacten, fijn gezin, etc.) Ook deze mensen kunnen een auto-ongeluk meemaken, verkracht worden of geconfronteerd worden met plotselinge sterfgevallen of ingrijpende ziektes. Bij hen is het denkbaar, dat het opbouwen van een stevige band met de therapeut in 1 gesprek voldoende lukt, en dat daarna op veilige en verantwoorde manier de stappen 3 en verder (zie lemma hier onder) worden gedaan. Omdat een mens met type 1 trauma verder beschikt over veel goede herinneringen, verlopen de verschillende stappen vlot.

Anders ligt dit bij type 2 trauma. Dat gaat over mensen, die veelal geen gelukkige jeugd hebben gehad. Zij hebben veel en veel meer pijnlijke dan wel traumatische herinneringen dan type 1 mensen. Mogelijk hebben ze van jongs af aan ook bepaalde belangrijke sociale vaardigheden niet geleerd, i.p.v. daarvan kan het zijn, dat ze een serie 'overlevingsmechanismen' met zich meedragen. Dat zijn onbewuste, vrijwel volautomatische gedachten en gedragingen, die ten tijde van de ellende een belangrijke, beschermende rol speelden. Maar na afloop van de ellende is hun waarde niet langer positief, maar keert het zich tegen hen. Bijvoorbeeld: "Tot ik iemand echt vertrouw, zeg ik niet dat ik pijn heb, me zwak voel, bang ben - tot die tijd houd ik me groot en stoer". In een nare omgeving is dit functioneel: als nare mensen weten wat iemand pijn doet, is dat voor hen waardevolle informatie, waarmee iemand in de toekomst nog beter pijn gedaan kan worden. Maar in de spreekkamer van de therapeut betekent dit, dat de therapeutische band zeer langzaam en uiterst gedegen moet worden opgebouwd. Het duurt dus een poos, voordat EMDR voorbij stappen 1 en 2 komt. En als op de geëigende tijd begonnen wordt met stappen 3 en verder, zijn er meerdere "beelden" die meerdere klachten representeren en de 'inktvissen' kunnen soms grillig verknoopt zijn.

Het zou alleen werken tegen trauma. EMDR is in Nederland de behandeling van voorkeur tegen trauma type 1 - maar dat wil niet zeggen, dat dat het enige is, waar EMDR tegen helpt. In 1995 stelde Shapiro het AIP, accelerated information processing voor als een fenomenologische beschrijving van de werking van EMDR. Daarin wordt niet trauma, maar 'disturbance' dan wel 'dysfunction', psychisch on-wel bevinden, als uitgangspunt genomen. Het kan dus ook gaan om klachten zoals een laag zelfbeeld, angst, pijn (inclusief fantoompijn) of slecht kunnen presteren, ondanks voldoende intelligentie. In het AIP model kan de oorzaak hiervoor gelegen zijn (...Shapiro moedigt onderzoekers en behandelaars aan, dit te onderzoeken!) in 'dysfunctional material in the nervous network'. Vrij vertaald: de klachten worden denkbaar veroorzaakt door minder ideale tot ronduit schadelijke herinneringen (material), opgeslagen in diverse gedeelten van iemands geheugen (nervous network). Wat EMDR blijkt te doen, fenomenologisch gesproken, is het schadelijk aspect van deze herinneringen laten verdwijnen (vrij vertaald: de emotionele lading gaat er af, desensitisatie), de herinnering voelt voortaan neutraal. Als het 'disfunctionele materiaal' neutraal geworden is, zullen de klachten zoals het lage zelfbeeld, de angst enzovoorts verdwijnen, als er inderdaad een oorzakelijk verband was.

EMDR zou slechts een techniek zijn. Uiteraard valt er veel te zeggen over wanneer iets alleen maar een techniek is of een complete therapie. Feit is, dat EMDR ingrediënten kent uit gedragstherapie, waarbij de cliënt opdrachten, tips krijgt en technieken voor bijv. ontspanning leert van de therapeut. Maar in EMDR tijdens de desensitisatiefase (en mogelijk ook tijdens de volgende stappen 'installatie' en 'body scan') kan het zijn, dat de cliënt heftige emotionele processen doormaakt, waarbij het vertrouwen in de therapeut van wezenlijk belang is. Het idee, dat een cliënt zich hecht aan behandelend therapeut A en dan op een moment 'om even EMDR te doen' naar therapeut B wordt gestuurd, staat hier dus volledig haaks op. Ook met deze nieuwe therapeut B moet eerst weer een vertrouwensband worden opgebouwd, etc.

EMDR zou alleen helpen als de cliënt weet waar de angst vandaan komt. Ook dit duidt op een misverstaan van het basisprincipe van EMDR.
De cliënt ervaart angst - in termen van het AIP is dat 'disturbance' dan wel 'dysfuction'. Door EMDR te doen op deze klacht, kan het zo zijn, dat de cliënt zich ergens tijdens de desensitisatie gaat herinneren, waardoor de angst is ontstaan - dat kan. Uiteraard: als dat een ingrijpende ervaring is, wordt dat ogenblikkelijk het centrale punt in de verdere sessie(s). Het is ook mogelijk, dat de angst simpelweg verdwijnt, zonder dat er een oorzaak wordt 'gevonden', ook dat kan.

Een EMDR-sessie wordt in acht stappen gedaan en de therapie kent in totaal 3 fasen.

De drie fasen (in het engels prongs genoemd) zijn verleden, heden en toekomst. Ofwel: EMDR begint met het aanpakken van nare dingen in het verleden (zodra er voldaan is aan stabiliteit, vertrouwen en andere noodzakelijke voorwaarden). Soms zal een cliënt in het heden goed functioneren, omdat dat ene trauma, dat de klachten veroorzaakte, is gedesensitiseerd. Blijkt dat niet zo te zijn, dan wordt het minder ideale functioneren in het heden het onderwerp voor een of meerdere sessies. Is alles in het heden naar wens, dan is de laatste fase van EMDR de vraag, of er in de toekomst nog dingen zijn, waar iemand tegenop ziet. Ook die vrees wordt dan onderwerp van een nieuwe EMDR-sessie.
Het doel van EMDR is, dat een cliënt zijn/ haar verleden letterlijk achter zich kan laten, voluit in het hier en nu kan leven en de toekomst met vertrouwen tegemoet ziet.

Bij een EMDR-sessie werkt de cliënt zowel met lichaam (via de oogbewegingen werkt het door in het autonome zenuwstelsel) als geest (nieuwe ideeën, inzichten, etc.). De cliënt is tegelijkertijd bezig met het verleden (de herinneringen) en het heden (de bewegende vinger, tikjes of het geluid). Het is verstandig om direct na een EMDR-sessie rustig aan te doen. Behalve de 'logische' vermoeidheid, hoort men na een EMDR-sessie geen lichamelijke klachten te krijgen. Is dat wel zo, dan kunnen dat invalshoeken zijn voor de volgende sessie.

Een hypothese over de werkzaamheid van EMDR is, dat er sprake is van een geleidelijke blootstelling aan de tot dan toe vermeden herinneringen, gedachten en gevoelens 'in gedachten' in plaats van 'in het echte leven'. Hierdoor zou de angst ervoor geleidelijk uitdoven. Het "links-rechts-links" werk heeft volgens een aantal studies geen meetbaar effect op het therapieresultaat, of het nu gaat om oogbewegingen, geluiden of aanrakingen. Het gespreksprotocol op zich zou de werking al verklaren, omdat EMDR is gebaseerd op een aantal "goede, oude" therapieconcepten, die hun waarde al jaren hebben bewezen.

Nadeel van deze hypothese is, dat gesproken wordt over "tot nu toe vermeden herinneringen". EMDR kan goed gebruikt worden tegen intrusies, dat wil zeggen (traumatische) gedachten die zich ongevraagd opdringen.

Recent onderzoek laat echter zien dat als de oogbewegingen bij EMDR niet worden toegepast, de effectiviteit van de therapie afneemt. Ook eerdere studies wezen in deze richting. MacCulloch (2006) beargumenteerde dat de oogbewegingen een unieke bijdrage leveren aan EMDR.

Er bestaat een internationale organisatie (EMDRIA) die waakt over de kwaliteit van hun opleiding en de voorwaarden voor toelating tot hun opleiding. Het beleid van de Nederlandse tak van de internationale organisatie is dat de cursussen alleen toegankelijk zijn voor afgestudeerde psychologen, psychotherapeuten en psychiaters.
Het schijnbaar eenvoudig toepasbare behandelprotocol van EMDR trok echter al vrij snel niet-professioneel geschoolde hulpverleners die EMDR gingen toepassen zonder vooropleiding. Er is geen wetenschappelijk onderzoek verricht naar de invloed van EMDR-trainingen op het therapeutische resultaat. Naast de reguliere opleiding bestaat er inmiddels een complementaire opleiding voor professioneel geschoolden met minimaal HBO-voorkennis in de psychopathologie en werkzaam binnen de voorwaarden van beroepsverenigingen die onder toezicht staan van het ministerie van onderwijs.

Ontwikkelaars van EMDR zouden een cultus creëren door strenge toelatingseisen te stellen. Een afgeronde postdoctorale opleiding tot gezondheidszorgpsycholoog (GZ psycholoog) of cognitief gedragstherapeut is vereist om toegelaten te worden tot de officiële opleiding van EMDR.



</doc>
<doc id="180495" url="https://nl.wikipedia.org/wiki?curid=180495" title="Bukkake">
Bukkake

Bukkake (Japans: ぶっかけ) is een manier van groepsseks waarbij meerdere mannen ejaculeren over een knielende vrouw of man. Er zijn sterke ondertonen van erotische vernedering in deze seksuele praktijk. De naam betekent "plons", of "douche".

De praktijk is waarschijnlijk voortgekomen uit Japanse pornografische films. In Japan is het verboden om seksuele handelingen (penetratie) in beeld te brengen. Als alternatief hiervoor is deze 'douche' voortgekomen. In de Japanse pornografie wordt bukkake gewoonlijk afgebeeld als handeling van erotische vernedering, terwijl de westerse pornografie neigt om het als plezierige handeling af te beelden.

Bukkake is de basisvorm van een Japans werkwoord, maar los betekent het "bespatten". Wanneer de term bukkake in Japan wordt gebruikt, verwijst het gewoonlijk naar een methode om noedels te bereiden, zoals in het gerecht "bukkake udon" (ぶっかけうどん) en niet naar de seksuele handeling.



</doc>
<doc id="180507" url="https://nl.wikipedia.org/wiki?curid=180507" title="Gangbang">
Gangbang

Een gangbang is een situatie waarin één individu, een man of een vrouw, gelijktijdig of achtereenvolgens seksuele betrekkingen met meerdere mannen of vrouwen heeft.

De term was oorspronkelijk op groepsverkrachtingen van toepassing, en verscheen ook in de pornografie, maar de laatste jaren wordt het ook toegepast op consensueel seksueel gedrag. Het bestaat als gespecialiseerde vorm van groepsseks, en is voor sommige mensen een seksuele fantasie.

In de praktijk betreft een gangbang veelal een vrouwspersoon, die achtereenvolgens een kleiner dan wel een groter aantal mannen ontvangt. Er zijn zelfs recordpogingen en manifestaties op dit gebied ontplooid; zo is momenteel het record in handen van de Amerikaanse Lisa Sparks, die in 2004 in Polen 919 mannen "ontving" in 24 uur.



</doc>
<doc id="180529" url="https://nl.wikipedia.org/wiki?curid=180529" title="Groepsseks">
Groepsseks

Groepsseks is seksueel contact met meer dan twee mensen tezelfdertijd.

Iedere seksuele handeling die door twee mensen wordt uitgevoerd kan een deel van groepsseks zijn. Ook zijn er bepaalde seksuele handelingen die slechts mogelijk zijn met meer dan twee mensen. Groepsseks met één enkele vrouw of man met meerdere mannen of vrouwen heet gangbang.

Groepsseks komt onder mensen van alle seksuele geaardheid voor, en kan homoseksueel, biseksueel en/of heteroseksueel contact impliceren.

Mensen die groepsseks hebben kunnen hogere aantallen seksuele partners hebben, en kunnen om deze reden eerder seksueel overdraagbare aandoeningen (SOA's) oplopen dan zij die minder seksuele partners hebben.






</doc>
<doc id="180639" url="https://nl.wikipedia.org/wiki?curid=180639" title="Chefaro">
Chefaro

Chefaro (oftewel: "Chemische fabriek Rotterdam") was een Nederlands farmaceutisch bedrijf met zijn belangrijkste vestiging in Rotterdam. "Chefaro" was de grootste fabrikant van zelfzorgproducten en vrij verkrijgbare geneesmiddelen in Nederland. Het bedrijf ontwikkelde bekende producten zoals "Davitamon", "Azaron" en "Predictor".

Per 2001 ging het bedrijf onderdeel uitmaken van de aan de beurs genoteerde Belgische onderneming "Omega Pharma". In 2012 werd de fabriek in Rotterdam gesloten en de productie verplaatst naar Oostenrijk. Ook hield het bedrijf op om de producten onder de naam Chefaro te verkopen.

De 'NV Chefaro' werd in 1933 opgericht door de heer Kleijn. Onder zijn leiding begon het bedrijf met de productie van artikelen speciaal bedoeld voor verkoop door drogisten. Pijnstillers op basis van paracetamol en acetylsalicylzuur waren de eerste vorm van artikelen die werden geproduceerd en verkocht door dit bedrijf. In de Tweede Wereldoorlog begon het bedrijf noodgedwongen met de productie van zoetstoftabletten, dit vanwege tekorten aan bepaalde grondstoffen. Na de Tweede Wereldoorlog groeide het bedrijf sterk door voortdurende uitbreiding van producten op het gebied van receptvrije medicijnen.

Omstreeks 1949 nam Chefaro de firma van Hasselt over, waarvan de vestiging tot 1977 bestaan heeft.

In 1965 nam Chefaro de firma "Akker" (bekend van het product "abdijsiroop") en zeepfabriek "De vergulde Hand" over. Vervolgens fuseerde het in 1969 met respectievelijk "Koninklijke Zwanenberg Organon" en "Algemene Kunstzijde Unie", waardoor de organisatie "AKZO" ontstond. In 1994 kwam hier nog het van oorsprong Zweedse bedrijf "Nobel Industries" bij wat resulteerde in de internationale organisatie "AkzoNobel". Chefaro werd binnen deze organisatie verantwoordelijk voor de verkoop en distributie van farmaceutische producten waarbij geen recept noodzakelijk was. Hierdoor groeide het bedrijf in de jaren ’70 van de 20e eeuw uit tot specialist en marktleider voor receptvrije medicijnen. Zo was het o.a. verantwoordelijk voor de introductie van 's werelds eerste zwangerschapstest voor thuisgebruik.

Eind 1999 besloot Akzo Nobel het bedrijf Chefaro af te stoten waarna het in 2001 werd overgenomen door "Omega Pharma" (een internationale onderneming die zich richt op de ontwikkeling en verkoop van zelfzorgproducten). Ook "Samenwerkende Apothekers Nederland" (SAN) en "Tendem" werden achtereenvolgens door Omega Pharma aangekocht en onder de verantwoordelijkheid van Chefaro Nederland geplaatst. Hierdoor was Chefaro de grootste organisatie binnen de Nederlandse zelfzorgmarkt. Na overname van "Biodermal" breidde Chefaro zich de uit naar een nieuw marktsegment, die van de cosmetica.

In juni 2011 kwam het persbericht naar buiten dat Omega Pharma de fabriek van Chefaro in Rotterdam ging sluiten en de productie ging verplaatsen naar een zusteronderneming in Feldkirchen, Oostenrijk, hetgeen gerealiseerd werd in 2012. Ook hield de naam "Chefaro" op te bestaan waaronder de bij dit bedrijf geproduceerde producten werden verkocht. Als onderdeel van de Omega Pharma groep heeft Chefaro Nederland BV sinds 1 juni 2011 een nieuwe naam: Omega Pharma Nederland B.V.

De productie, inkoop, administratie en het laboratorium van Chefaro bevonden zich voorheen aan de Keileweg in het bedrijvenpark Nieuw-Mathenesse. De overgebleven afdelingen marketing en verkoop van Omega Pharma Nederland bevinden zich op de Kralingseweg in Rotterdam.



</doc>
<doc id="180692" url="https://nl.wikipedia.org/wiki?curid=180692" title="Averroes">
Averroes

Abū 'l-Walīd Muḥammad ibn Aḥmad ibn Rushd, beter bekend als Ibn Rushd of als Averroes (Córdoba (Spanje), 1126 – Marrakesh (Marokko), 1198) was een islamitische jurist, arts en filosoof. Van de islamitische geleerden was hij de grootste kenner van de filosofie van Aristoteles. 

Averroes was niet alleen de Aristoteles-commentator bij uitstek, maar toonde zich een ware uomo universale. Hij was een meester in islamitische filosofie, theologie, het Maliki recht, de islamitische jurisprudentie, logica, psychologie en politiek. Hij was ook onderlegd in Arabische muziektheorie, geneeskunde, astronomie, geografie, wiskunde, fysica en hemelmechanica. Zijn filosofische en religieuze school staat bekend als averroïsme. Door sommigen werd hij beschreven als de grondlegger van het secularistisch gedachtegoed in West-Europa en als "een van de spirituele vaders van Europa."

Over de afkomst van de familie van Averroes is niet veel bekend. Er wordt getwijfeld over zijn arabische of berberse afkomst. Hij was hoogswaarschijnlijk van Berberse afkomst, zoals de meeste geleerden tijdens de Almohaden-dynastie. 

Averroes kwam uit een familie van Maliki rechtsgeleerden; zijn grootvader Abdul-Walid Muhammad (overl. 1126) was de belangrijkste rechter van Córdoba onder de Almoraviden. Zijn vader, Abdul-Qasim Ahmad, nam dezelfde positie in tot de komst van de Almohaden-dynastie in 1146.

Ibn Tufail ("Abubacer" in het Westen) introduceerde Averroes aan het hof en aan Avenzoar (Ibn Zuhr), de grote moslimarts. Ze werden vrienden. In 1160 werd Averroes tot qadi van Sevilla benoemd. Daarna was hij in dienst van vele hoven, te Sevilla, Córdoba en in Marokko.

Hij schreef commentaren op de Griekse filosoof Aristoteles en een medische encyclopedie. Jacob Anatoli vertaalde zijn werken uit het Arabisch in het Hebreeuws in de jaren na 1200.

Zijn belangrijkste filosofisch werk was "Tahafut al-Tahafut", "Wartaal van de Verwarden", waarin hij de werken van Hamid Al-Ghazali weerlegde, die "Tahafut al-falasifa", "Wartaal van de Filosofen" heeft geschreven, waarin Al-Ghazali kritiek had geleverd op de filosofie. In een ander werk, ""Fasl al-Maqaal"" ('De Definitieve Verhandeling'), behandelde hij expliciet datgene wat in Ghazali's ogen een tegenstrijdigheid tussen de openbaringen van de profeet en de conclusies van de filosofen was geweest. Filosofische activiteit was wel degelijk geoorloofd zo stelde hij, en vond zijn rechtvaardiging in de Koran.

Averroes rationalistische filosofie botste met de orthodoxe visie van de Almohaden Kalief Yaqub al-Mansur, die hem aangesteld had als zijn lijfarts maar hem uiteindelijk verbande uit Marokko en zijn werken verbood. Zijn werk werd onder andere verboden omdat naar de Noord-afrikanen werd verwezen als barbaren (Albarbar) wat als een grote belediging werd beschouwd.
Veel van zijn werken in de logica en metafysica zijn permanent verloren gegaan als gevolg van censuur.

Averroes probeerde het systeem van Aristoteles met de leer van de islam in overeenstemming te brengen. Volgens Averroes is er geen conflict tussen godsdienst en filosofie. Hij was van mening dat men de waarheid op twee verschillende manieren kan bereiken, door middel van filosofie of godsdienst. Hij geloofde onder meer in de eeuwigheid van het heelal.

Het werk van Averoes lijkt geen verstrekkende en blijvende invloed op het latere islamitische denken te hebben gehad, maar de vertalingen in het Latijn van sommige werken zouden wel een diepgaande invloed op de Westers-Christelijke filosofie krijgen.

Averroes is het beroemdst door zijn commentaren op de werken van Aristoteles, die in het Westen nauwelijks of niet meer voorhanden waren. Voor 1150 waren er slechts een paar vertaalde werken van Aristoteles in Latijns Europa beschikbaar. Dankzij de Latijnse vertalingen van werken van Aristoteles in de 12e eeuw kreeg het Westen de werken terug.

Het werk van Averroes aangaande Aristoteles overspant bijna drie decennia. Hij schreef commentaren op bijna al het werk van Aristoteles behalve diens "Politica". De Hebreeuwse vertalingen van zijn werk hadden ook een duurzame invloed op de Joodse filosofie. De ideeën van Averroes werden geassimileerd door Siger van Brabant en anderen (vooral aan de universiteit van Parijs) binnen de christelijke scholastieke traditie die gedeeltelijk op de logica van Aristoteles was gebaseerd. Thomas van Aquino werd door sommige ideeën van Averroës beïnvloed (en zette zich als gevolg daarvan tegen hem af wat onder andere blijkt uit zijn traktaat: ""De unitate intellectus contra Averroistas" "). Met name in zijn "Summa contra gentiles" blijkt dat Thomas bekend was met Averroes' werken.

Averroes schreef ook commentaren op werken van Plato. De originele Arabische tekst van zijn commentaar op Plato's "De Staat" is verloren gegaan, maar er zijn wel een aantal manuscripten van een Hebreeuwse vertaling door Samuel ben Yehuda van Marseille bewaard gebleven, alsmede een in de 16e eeuw in druk uitgegeven Latijnse vertaling door Jacob Mantinus van Tortosa.




</doc>
<doc id="180877" url="https://nl.wikipedia.org/wiki?curid=180877" title="Sarracenia">
Sarracenia

De trompetbekerplant ("Sarracenia") is een geslacht van vleesetende planten. De verspreiding van de trompetbekerplant situeert zich geheel in Noord-Amerika; vooral in het zuidoosten. Maar S. purpurea is verspreid tot het zuiden van Canada. De val bestaat uit een trompetvormige koker met een gladde rand waardoor insecten in de koker vallen, en zo verteerd kunnen worden door enzymen.

Soorten:


</doc>
<doc id="180901" url="https://nl.wikipedia.org/wiki?curid=180901" title="Union Chimique Belge">
Union Chimique Belge

UCB (Union Chimique Belge) is een Belgisch multinational actief in de farmaceutische sector. Het verkocht de afgelopen jaren zijn activiteiten in de chemische sector en de filmsector (coating).

UCB werd opgericht in 1928 door Emmanuel Janssen. Aanvankelijk was de productie gericht op industriële scheikunde. Vooral na de Tweede Wereldoorlog (mede dankzij uitbetaalde "oorlogsschade") werd de farmaceutische divisie sterk uitgebreid en werd een researchafdeling opgericht, met onder meer de succesvolle merknamen Atarax® en Nootropil® als resultaat.
Producten die UCB maakt zijn onder meer Keppra (anti-epilepticum), Xyzal, Zyrtec (antiallergisch), Nootropil en Atarax.

UCB, met het hoofdkantoor in Brussel, heeft wereldwijd circa 12.000 werknemers in dienst, verspreid over een 35-tal vestigingen in de vijf continenten, waaronder Breda.
In 2007-2008 wordt een totaal nieuwe research- en productie-eenheid opgericht in Eigenbrakel.




</doc>
<doc id="180937" url="https://nl.wikipedia.org/wiki?curid=180937" title="Notenallergie">
Notenallergie

Notenallergie is een vrij vaak voorkomende allergie voor nootvruchten. Voor mensen met een notenallergie kan de blootstelling aan zeer kleine hoeveelheden nootfragmenten (bijvoorbeeld via kruisbesmetting van andere (noot-vrije) producten in een fabriek bij de voedselverwerking) ernstige anafylactische reacties veroorzaken. Lichtere symptomen van een notenallergie zijn zwelling van de keel, astma, netelroos, of andere huidirritaties.

De allergie voor pinda's is het algemeenst, ongeveer 1 op de 50 jonge kinderen worden getroffen door een vorm van pinda-allergie. Er is bewijsmateriaal dat stelt dat pinda-allergie berust op het gebruik van pinda's in babyvoeding; indien de noot wordt gegeven aan zeer jonge kinderen die nog niet alle componenten van pinda's volledig kunnen verteren, zal het lichaam op die componenten reageren. Aangezien de pinda, een peulvrucht, een lid van de vlinderbloemenfamilie is en niet verwant is aan andere noten, hoeven patiënten met een pinda-allergie niet voor andere noten allergisch te zijn. Omgekeerd hoeven patiënten met een notenallergie niet voor pinda's allergisch te zijn.


</doc>
<doc id="181065" url="https://nl.wikipedia.org/wiki?curid=181065" title="Trombin activatable fibronolysis inhibitor">
Trombin activatable fibronolysis inhibitor

Trombin activatable fibronolysis inhibitor (TAFI) is een eiwit dat een rol speelt in de fibrinolyse. 

TAFI Wordt geproduceerd of vrijgesteld bij hoge trombineconcentraties in het bloed. Het gaat het fibrine zodanig degraderen dat plasmine het fibrine niet meer kan afbreken en de bloedprop dus langer blijft bestaan. Op deze manier houdt het mee de balans van stolling en fibrinolyse in evenwicht.

TAFI zorgt ervoor dat fibrine niet wordt geactiveerd zodat de D-dimeren die de bloedprop bijeen houden niet worden gedegradeerd.


</doc>
<doc id="181213" url="https://nl.wikipedia.org/wiki?curid=181213" title="Ticstoornis">
Ticstoornis

Een ticstoornis is een neurologische of psychische aandoening die het optreden van tics als belangrijkste kenmerk hebben. Dit zijn spontane, reflexachtige bewegingen of vocale uitingen.

In het Diagnostic and Statistical Manual of Mental Disorders zijn ticstoornissen ingedeeld bij de ontwikkelingsstoornissen. Het handboek onderscheidt de volgende ticstoornissen:

Het ICD-10 beschrijft ook de passagère ticstoornis, waarbij de tics minder dan een jaar aanwezig zijn.


</doc>
<doc id="181214" url="https://nl.wikipedia.org/wiki?curid=181214" title="William Horatio Bates">
William Horatio Bates

William Horatio Bates (Newark, 27 december 1860 - New York, 10 juli 1931) was een Amerikaans oogarts die de Batesmethode heeft ontwikkeld.

Als oogarts formuleerde hij een theorie over de gezondheid van het zicht, in het bijzonder bijziendheid. Hij publiceerde het "boek Perfect Sight Without Glasses" in 1920. Delen van Bates' benadering zijn gebaseerd op de fysieke opbouw van het oog. Bates' theorieën worden niet geaccepteerd door de standaardgeneeskunde.
Toch is er een groep mensen die zegt baat te hebben met de Batesmethode.

Hij staat ook bekend om zijn ontdekking van het hormoon adrenaline (1886). Dit is gepubliceerd in the New York Medical Journal.




</doc>
<doc id="181240" url="https://nl.wikipedia.org/wiki?curid=181240" title="Frantz Fanon">
Frantz Fanon

Frantz Fanon (Fort-de-France, 20 juli 1925 – Washington, 6 december 1961) was een Frans psychiater, schrijver, Pan-Afrikaans denker en vrijheidsstrijder in Algerije. 

Fanon werd geboren op Martinique, als zoon van een douaneambtenaar. Hij groeide op in een middenklassengezin, en volgde het "Lycée Schoelcher", waar Aimé Césaire een van zijn leraren was.
Tijdens de Tweede Wereldoorlog diende hij in het leger van de Vrije Fransen en vervolgens studeerde hij medicijnen en psychiatrie in Frankrijk. Hij werkte van 1952 tot 1956 als psychiater in Algerije waar hij zich ook bezighield met de Algerijnse onafhankelijkheidsstrijd, en wel als redacteur van het blad van het Front de Liberation Nationale (FLN).

Hij is vooral bekend van zijn boeken. Zijn eerste boek, "Zwarte huid, blanke maskers", gaat over de psychologische gevolgen van kolonisatie en onderdrukking. Met zijn tweede boek, "De verworpenen der aarde" verkreeg hij wereldwijde faam als inspiratiebron voor vrijheidsstrijders in de derde wereld. Fanon stelt zich niet tevreden met nationale of economische onafhankelijkheid, maar predikt een integraal herontwaken, ook in cultureel en intellectueel opzicht. Fanon geldt als belangrijke inspiratiebron in de postkoloniale stroming.

Fanon overleed op 36-jarige leeftijd. Hij was gehuwd met Josie Dublé (1930-1989) en had met haar een zoon Olivier (1955). Uit een vorige relatie had hij een dochter Mireille Fanon, later gehuwd met Bernard Mendès-France, zoon van de Franse politicus Pierre Mendès France.



</doc>
<doc id="181382" url="https://nl.wikipedia.org/wiki?curid=181382" title="Mondhygiënist">
Mondhygiënist

Een mondhygiënist is paramedicus, werkzaam binnen de mondzorg. De taken die een mondhygiënist uitvoert zijn voornamelijk gericht op de preventie – het voorkomen van tandvleesproblemen, cariës (gaatjes in tanden en kiezen), erosie (dunner worden van glazuur door zure producten) en tegenwoordig mag de mondhygiënist ook de halfjaarlijkse controle doen. Daarnaast voert de mondhygiënist ook curatieve taken uit (= gericht op genezing), zoals het boren en vullen van primaire cariës (kleine gaatjes), verdoving geven en het uitvoeren van tandvleesbehandelingen.

In Nederland worden mondhygiënisten opgeleid aan het hoger beroepsonderwijs (hbo). Tegenwoordig heet deze opleiding "mondzorgkunde". In Vlaanderen is in 2016 voor het eerst een opleiding tot mondhygiënist (bachelor in de mondzorg) gestart aan twee hogescholen.

Meer specifiek zijn de werkzaamheden van de mondhygiënist:



</doc>
<doc id="181435" url="https://nl.wikipedia.org/wiki?curid=181435" title="Fibrinolyse">
Fibrinolyse

Fibrinolyse is het proces waarbij een bloedstolsel langzaam wordt afgebroken.
Dit is het tegenovergestelde van bloedstolling.
Een te hoge fibrinolyse-activiteit zorgt voor bloedingsneigingen terwijl een te lage activiteit kan zorgen voor trombose.


</doc>
<doc id="181803" url="https://nl.wikipedia.org/wiki?curid=181803" title="Zoöxanthellen">
Zoöxanthellen

Zoöxanthellen zijn kleine eencellige algsoorten die in symbiose met koralen leven. Zoöxanthellen zijn vooral geconcentreerd in de tentakels van de poliepen van het koraal. Zoöxanthellen geven kleur aan de koralen, variërend van helder groen, diep blauw, oranje en bruin. 

Onder invloed van zonlicht zetten zoöxanthellen door het proces van fotosynthese de kooldioxide afkomstig van het koraal om in zuurstof, dat nodig is om de poliepen in leven te houden. Het is aannemelijk dat de koralen de zuurstof en koolhydraten die door de algen worden geproduceerd voor hun eigen stofwisseling gebruiken, en dat de algen profiteren van het door het koraal afgescheiden kooldioxide en andere afvalstoffen. 

Koralen kunnen hun zoöxanthellen verliezen, bijvoorbeeld door een te hoge temperatuur van het zeewater. Bepaalde invloeden van buitenaf, zoals opwarming van het zeewater kunnen leiden tot een afsterven van de zoöxanthellen, wat verbleking van koraal en uiteindelijk afsterven van de kolonie tot gevolg kan hebben.

In de aquaristiek komt dat al eens voor wanneer een koraal slecht verzorgd wordt of bij wijziging van de kwaliteit van het zeewater, bijvoorbeeld door een verhuizing of te hoge watertemperatuur. In dat geval toont het koraal alle signalen van slechte conditie en kan het sterven. Het koraal kan onder optimale verzorgingscondities vrij snel nieuwe zoöxanthellen aantrekken uit de omgeving en in enkele weken weer "in conditie" zijn.


</doc>
<doc id="181824" url="https://nl.wikipedia.org/wiki?curid=181824" title="Caprine arthritis encephalitis">
Caprine arthritis encephalitis

Caprine arthritis encephalitis (CAE) is een besmettelijke hersen- en gewrichtsaandoening bij geiten, die veroorzaakt wordt door een lentivirus, dat behoort tot de retrovirussen. De ziekte is verwant aan de zwoegerziekte, die bij schapen voorkomt.

Jonge lammeren kunnen via de mond geïnfecteerd worden met de biest (colostrum) of melk. Besmetting met CAE is ook mogelijk via andere secreties en uitwerpselen, vooral bij langdurig en intensief contact zoals dat bij melkgeiten voor kan komen. Intra-uteriene infecties en dekinfecties zijn weliswaar niet uit te sluiten, maar lijken geen grote rol te spelen. Niet alleen geiten maar ook schapen kunnen het virus doorgeven. Schapen krijgen geen CAE, de ziekte is diersoortspecifiek. Na een infectie duurt het maanden en soms jaren voor er antistoffen tegen het virus in het bloed aanwezig zijn. De eerste ziekteverschijnselen verschijnen nog later. Er is geen behandeling voor en vaccinatie of inenting is er niet. Met het colostrum uitgescheiden anti-CAE antistoffen geven geen bescherming tegen CAE.

Er zijn drie vormen van CAE: hersenontsteking, chronische gewrichtsontsteking en chronische bindweefselontsteking.
CAE komt voor bij geiten van alle leeftijden. Wel is de aard van het ziektebeeld onder andere afhankelijk van de leeftijd.
De hersenontsteking (encefalitis) komt vooral voor bij lammeren op een leeftijd van twee tot zes maanden. De eerste verschijnselen zijn een onzekere gang van één of beide achterpoten, die snel verergert en binnen één of twee weken leidt tot verlamming van de achterhand. Langzaam raakt ook de voorhand verlamd. Het dier herstelt niet meer van deze ziekteverschijnselen en zal overlijden.

De chronische gewrichtsontsteking (artritis) komt voor bij volwassen geiten. Dit wordt "dikke knieënziekte" genoemd. Het begint met gezwollen en pijnlijke kniegewrichten van de voorpoten. Dit breidt zich langzaam uit naar de gewrichten van de schouders, heupen, bekken en knieën van de achterpoten. Het verloop is wisselend. Het dier sterft uiteindelijk aan bijkomende ziekteverschijnselen.

De chronische bindweefselontsteking kan zich voordoen in de longen of in de uier. De ontsteking in de longen geeft een versnelde ademhaling met soms een hoest. Bij een uierontsteking vermindert de melkproductie.

CAE is een groot probleem in de Nederlandse melkgeitenhouderij. Een geitenbedrijf dat niet CAE-vrij is, kan nauwelijks een hoge melkproductie halen.

Door middel van bloedonderzoek kan vastgesteld worden of een geit besmet is. Hierbij wordt ook onderzocht of het dier besmet is met Caseous lymphadenitis (CL). De positief reagerende dieren worden afgevoerd. Na een half jaar wordt dit herhaald. Als na twee bloedonderzoeken geen besmette dieren op een bedrijf aanwezig zijn, krijgt het bedrijf een verklaring voor de certificaatwaardigheid (onverdacht status) voor één jaar. Na een jaar vindt er weer een bloedonderzoek plaats. Zijn de uitslagen weer negatief dan krijgt het bedrijf een certificaatwaardige status en vervolgens wordt het bedrijf minimaal elke twee jaar onderzocht op CL en CAE om certificaatwaardig te blijven.

Het doel van de certificering is dat op termijn de gehele Nederlandse geitenstapel vrij zal zijn van CAE en CL.

De eerste gevallen van CAE in Nederland zijn beschreven in 1987 .



</doc>
<doc id="181830" url="https://nl.wikipedia.org/wiki?curid=181830" title="Exenatide">
Exenatide

Exenatide (exendin-4), is een eiwit dat voorkomt in speeksel van het gilamonster, "Heloderma suspectum", een soort hagedis. Het is opgebouwd uit 39 aminozuren en het handelspreparaat wordt chemisch gesynthetiseerd. In 1992 publiceerde Dr. John Eng een artikel over exenatide, nadat hij ontdekte dat exenatide gelijkenis vertoont met GLP-1 (glucagon-like peptide), een menselijk eiwit dat een regulerende werking heeft op de bloedsuikerspiegel. In tegenstelling tot GLP-1 wordt exenatide niet afgebroken door het enzym DPP-4, vanwege een andere aminozuursamenstelling. Het is een incretine-mimeticum. Op 29 april 2005 keurde de Amerikaanse FDA de stof goed voor gebruik als medicijn tegen diabetes type 2. Exenatide is verkrijgbaar onder de naam "Byetta"™; In Europa werd het op 20 november 2006 goedgekeurd. Sinds mei 2009 wordt "Byetta"™ in Nederland onder voorwaarde vergoed door de zorgverzekeraar. 

Op 17 juni 2011 werd de wekelijkse injectie van exenatide Bydureon Europees goedgekeurd.

Exenatide vertraagt de maaglediging en geeft zo vrij vaak misselijkheid en vermindert de eetlust. Ernstige bijwerkingen zijn een verhoogd risico op pancreatitis en acuut nierfalen. Ook zijn er onderzoeken met van exenatide afgeleide medicijnen, zoals liraglutide
Een overzichts-artikel in het Nederlands Tijdschrift voor Geneeskunde: Diamant M, Bunck MCM en Heine RJ 

Exenatide wordt per injectie toegediend.
Het preparaat Byetta wordt 2 maal per dag onderhuids ingespoten.
Bydureon is beschikbaar als onderhuidse injectie die slechts 1 maal per week hoeft te worden toegediend. Het geneesmiddel zit verpakt in een polylactide-omhulling, van waaruit het langzaam vrij komt.

Sinds 2012 mag het ook worden gecombineerd met insuline. 

Het geneesmiddel kan alleen via de nieren worden uitgescheiden.
De aminozuursequentie van exenatide is:
Leu-Lys-Asn-Gly-Gly-Pro-Ser-Ser-Gly-Ala-Pro-Pro-Pro-Ser-amide

Op 14 maart 2013 bracht de FDA een waarschuwing naar buiten voor een hogere kans op pancreatitis.
Ook het EMA stelt een onderzoek in.

Op 22 maart 2013 vraagt Public Citizen de FDA exenatide en liraglutide van de markt te halen en te verbieden. 



</doc>
<doc id="182348" url="https://nl.wikipedia.org/wiki?curid=182348" title="Denkstoornis">
Denkstoornis

Denkstoornis is een term uit de psychiatrie en psychologie. Bij een denkstoornis treden problemen op met de inhoud van de gedachten of de manier waarop de persoon denkt en communiceert. Denkstoornissen kunnen zelfstandig optreden, maar zijn vaak een symptoom van een breder psychisch ziektebeeld, bijvoorbeeld een psychotische aandoening als schizofrenie.

Er zijn twee vormen van denkstoornis te onderscheiden.

In dit laatste geval kan iemand zich bijvoorbeeld bedienen van neologismen of het toekennen van een nieuwe betekenis aan een bestaand woord. Ook kunnen verschijnselen als echolalie, palilalie en glossolalie optreden.


</doc>
<doc id="182518" url="https://nl.wikipedia.org/wiki?curid=182518" title="Caseous lymphadenitis">
Caseous lymphadenitis

Caseous lymphadenitis (CL), pseudotuberculose of bultenziekte is een chronische ziekte bij schapen en geiten, die veroorzaakt wordt door de bacterie "Corynebacterium pseudotuberculosis".

In de Verenigde Staten is CL de meest voorkomende ziekte in geitenkoppels. In 1984 is de eerste geit met CL waargenomen in Nederland. De bacterie is waarschijnlijk met geïmporteerde geiten in Nederland terechtgekomen. In de schapenhouderij leidde dit niet tot problemen.

De ziekteverschijnselen van CL bestaan uit ontstekingen aan lymfeklieren. Meestal zijn het de lymfeklieren aan de kop, maar soms ook de lymfeklieren van de borst en hals. De abcessen kunnen een doorsnee hebben van 0.5 cm tot 10 cm. Opengebroken abcessen bevatten veel besmettelijk materiaal en zijn gevaarlijk voor de verspreiding van de bacterie. CL is een zoönose, dit betekent dat ook de mens met deze bacterie kan worden besmet. De incubatietijd bedraagt twee tot zes maanden.

Behandeling van zieke dieren is niet aan te raden, omdat het alleen het risico van de verspreiding verhoogt. De bacterie kan zeker 18 weken overleven in een vochtige, donkere ruimte, maar gaat binnen een week dood bij direct zonlicht. 

Door middel van bloedonderzoek kan vastgesteld worden of een dier besmet is. Hierbij wordt een geit ook onderzocht of het besmet is met caprine arthritis encephalitis (CAE). De positief reagerende dieren worden afgevoerd. Na een half jaar wordt dit herhaald. Als na twee bloedonderzoeken geen besmette dieren op een bedrijf aanwezig zijn, krijgt het bedrijf een verklaring voor de certificaatwaardigheid (onverdacht status) voor één jaar. Na een jaar vindt er weer een bloedonderzoek plaats. Zijn de uitslagen weer negatief dan krijgt het bedrijf een certificaatwaardige status en vervolgens wordt het bedrijf minimaal elke twee jaar onderzocht op CL en CAE om certificaatwaardig te blijven.

Het doel van de certificering is dat op termijn de gehele Nederlandse geitenstapel vrij zal zijn van CAE en CL. In 2005 komt CL vrijwel niet meer voor in Nederland.


</doc>
<doc id="182782" url="https://nl.wikipedia.org/wiki?curid=182782" title="Logopedist">
Logopedist

Een logopedist of logopediste is een paramedische therapeut die preventie, zorg, training en advies biedt met betrekking tot de primaire mondfuncties (zuigen, slikken en kauwen), het gehoor, de stem, de taal en de spraak. Logopedische interventie is gericht op communicatie (begrip en productie van gesproken en geschreven taal maar ook ondersteunende communicatie) en eten en drinken in de orale en faryngeale fase.

In België is de beroepstitel van logopedist vastgelegd bij Koninklijk Besluit van 20 oktober 1994. In Nederland is de beroepstitel beschermd door het Besluit Logopedie.




</doc>
<doc id="182807" url="https://nl.wikipedia.org/wiki?curid=182807" title="Reinier de Graaf">
Reinier de Graaf

Reinier de Graaf of Reijnerus de Graeff (Schoonhoven, gedoopt 30 juli 1641 - Delft, begraven 17 augustus 1673) was een Nederlands arts en anatoom. Hij was een van de pioniers van de wetenschap van de voortplantingsgeneeskunde, en is de ontdekker van de later naar hem genoemde 'Graafse follikels'.

Reinier was de zoon van Cornelis Maertensz de Graeff, architect te Schoonhoven en Catharina Reyniers van Brienen. Er is geen betrouwbare aanwijzing voor een verwantschap aan het beroemde patriciërgeslacht De Graeff uit Amsterdam. De Graaf studeerde Medicijnen in Utrecht en Leiden. Hij vertrok daarna naar Angers in Frankrijk waar hij in 1665 promoveerde tot doctor in de medicijnen op een anatomisch onderzoek naar de alvleesklier. In 1666 kwam hij weer terug naar Nederland, waar hij zich als arts vestigde in Delft. Al spoedig ging hij ook werken voor de Leidse hoogleraar Franciscus de le Boë Sylvius, die een aantal onderzoekers, zoals Niels Stensen en Jan Swammerdam om zich heen had verzameld om te proberen de functies van het menselijk lichaam te doorgronden. Zijn gelijknamige zoon Reinier de Graaf Jr. werd beschuldigd van vervalsing van de Rijmkroniek van Klaas Kolijn.

Reinier de Graaf was vooral deskundig op het gebied van de anatomie en de fysiologie. Hij verrichtte met nieuwe, experimentele methoden onderzoek naar de vrouwelijke geslachtsorganen en de voortplanting bij dieren. Zijn opzienbarende ontdekkingen en vondsten op dat gebied staan aan de basis van onze huidige kennis van de voortplantingsgeneeskunde en endocrinologie.

De Graaf was de eerste die de vorm en functie van de ovariële follikel beschreef en hij realiseerde zich dat deze de eicel bevatte. Hij noemde de blaasjes om de eicel zelf 'kleine bollekens', maar later zouden ze officieel naar hem worden vernoemd als 'de Graafse follikels'. Hij heeft de eicel zelf overigens nooit gezien, maar de aanwezigheid daarvan kunnen deduceren uit de nauwkeurige observatie van een buitenbaarmoederlijke zwangerschap. De Graaf heeft ook vele andere aspecten van de vrouwelijke geslachtsorganen beschreven zoals de functie van de eileider, de weg die de eicel aflegt van de eierstok naar de baarmoeder, en de invloed van een verstopte eileider op de vruchtbaarheid. De Graaf beschreef bovendien als eerste de vrouwelijke ejaculatie en verwees daarbij naar een erogene zone in de vaginawand die hij zelf in verband bracht met de mannelijke prostaat; later zou deze zone door de Duitse gynaecoloog Ernst Gräfenberg als G-plek herontdekt worden.

In de tweede helft van de 17e eeuw werd door Reinier de Graaf voor het eerst het idee geopperd dat de foetus uit de versmelting van een zaad- en een eicel ontstaat. Hierop ontspon zich een hevige discussie tussen de 'ovisten' en de 'spermatisten' rond de vraag welke geslachtscel de erfelijke factoren inbracht. De zaadcellen werden overigens pas na zijn dood ontdekt door zijn stadsgenoot en vriend Antonie van Leeuwenhoek, die De Graaf enkele maanden voor zijn dood introduceerde bij de Royal Society in Londen.

Zijn katholieke geloof stond een universitaire carrière in de weg in het grotendeels protestantse Nederland. Ondanks de internationale erkenning die hij als gevolg van zijn publicaties kreeg, werd hij na de dood van de Leidse hoogleraar Sylvius in 1672 vanwege zijn katholieke achtergrond afgewezen als zijn opvolger.

Op 13 juni 1672 trouwde Reinier de Graaf met Maria van Dyck, twee weken na hun ondertrouw op 28 mei 1672. Eind 1672 raakte hij met zijn vroegere vriend Jan Swammerdam verwikkeld in een langslepende prioriteitsstrijd over bepaalde details van de vrouwelijke geslachtsorganen. Swammerdam beschuldigde De Graaf van plagiaat en deze laatste was daar behoorlijk door van slag. Tot overmaat van ramp overleed in april 1673 zijn zoon Fredericus, twee weken na de geboorte. Die combinatie van gebeurtenissen heeft hem waarschijnlijk de zin ontnomen om nog verder te leven.

Twee dagen nadat Van Leeuwenhoek op aanraden van De Graaf zijn eerste brief naar de Royal Society had geschreven, overleed Reinier de Graaf op 32-jarige leeftijd. Op het moment van zijn dood was zijn vrouw opnieuw zwanger van hem, maar waarschijnlijk heeft hij dat niet geweten. De oorzaak van zijn dood is officieel niet bekend, maar zijn overlijden werd door tijdgenoten toegeschreven aan de 'cholerische' omstandigheden waarin hij terecht was gekomen. Tegenwoordig wordt echter aangenomen dat hij zichzelf van het leven heeft beroofd, iets wat in die tijd helemaal niet bespreekbaar was.

Publicaties door Reinier de Graaf:

Werken over Reinier de Graaf:

De ziekenhuizen in de regio Delft werken tegenwoordig samen onder de naam 'Reinier de Graaf Groep'. In Delft zelf staat het algemeen ziekenhuis Reinier de Graaf Gasthuis.



</doc>
<doc id="183252" url="https://nl.wikipedia.org/wiki?curid=183252" title="Jules Cotard">
Jules Cotard

Jules Cotard (Issoudun, 1 juni 1840 - Vanves?, 19 augustus 1889) was een Franse neuroloog die vooral bekend is geworden door het naar hem genoemde syndroom van Cotard, een identificatiesyndroom waarbij men gelooft niet te bestaan of juist meent dood te zijn.

Na in Parijs medicijnen gestudeerd te hebben ging Cotard werken in het Hôpital de la Salpêtrière, waar hij onder andere werkte onder Jean-Martin Charcot. Zijn aandacht richtte zich hier voornamelijk op beroertes. Voor zijn onderzoek verrichtte hij onder andere autopsieën.

In 1869 verliet Cotard Salpêtrière en bij het uitbreken van de Frans-Pruisische Oorlog werd hij regimentsarts bij de infanterie. In 1874 verhuisde hij naar Vanves waar hij de laatste vijftien jaar van zijn leven doorbracht. Hier verlegde hij zijn medische aandacht naar diabetes en wanen. In 1882 beschreef hij het "délire des négations", dat later bekend geworden is als het syndroom van Cotard.

In augustus 1889 kreeg Cotards dochter difterie. Hij week vijftien dagen lang niet van haar zijde tot ze weer beter was. Hij bleek zelf echter ook besmet en stierf op 19 augustus.



</doc>
<doc id="183343" url="https://nl.wikipedia.org/wiki?curid=183343" title="Natriumhypochloriet">
Natriumhypochloriet

Natriumhypochloriet is het natriumzout van waterstofhypochloriet, met als brutoformule NaClO. De zuivere stof is een groen-gele vaste stof met een onaangename geur, maar meestal wordt het als oplossing in water gebruikt (bleekloog). 

Natriumhypochloriet wordt bereid als pentahydraat door chloorgas door een oplossing van natriumhydroxide te leiden:

Een alternatieve methode is de elektrolyse van natriumchloride in water. Aan de anode wordt chloorgas gevormd door oxidatie van chloride-ionen:

Aan de kathode wordt water gereduceerd:

Wanneer het gevormde chloorgas in contact komt met de hydroxide-ionen, wordt hypochloriet gevormd:

Watervrij natriumhypochloriet is zeer explosief. Het kan bereid worden door vriesdrogen van het pentahydraat met geconcentreerd zwavelzuur.

Natriumhypochloriet is een milde oxidator, die onedele metalen (zoals zink) kan omzetten in hun oxiden:

De stof reageert met waterstofchloride, waardoor het toxische chloorgas gevormd wordt:

Natriumhypochloriet is vrij onstabiel en ontleedt door verhitting tot natriumchloraat en natriumchloride:

De reactie met waterstofperoxide stelt zuurstofgas vrij:

Natriumhypochloriet wordt in het organisch laboratorium gebruikt voor oxidaties, zoals de oxidatie van alcoholen tot ketonen. In zwembaden wordt natriumhypochloriet gebruikt om het zwemwater te chloreren. Als alternatief wordt ook wel het stabielere trichloorisocyanuurzuur gebruikt.

Daarnaast is natriumhypochloriet in de vorm van een 5% oplossing in water (bleekwater) ook een veelgebruikt ontsmettingsmiddel voor sanitair.

In de tandheelkunde wordt een 2% oplossing gebruikt om reiniging en desinfectie te verkrijgen van het wortelkanaal tijdens endodontologische behandelingen (wortelkanaalbehandeling).

Verder wordt het ook in zuiver grondwater toegevoegd om het te zuiveren tot drinkwater.

Natriumhypochloriet kan giftige cyaniden oxideren tot de overeenkomstige cyanaten. Zodoende kan het gebruikt worden om oplossingen van cyaniden onschadelijk te maken:



</doc>
<doc id="183350" url="https://nl.wikipedia.org/wiki?curid=183350" title="Syndroom van Cotard">
Syndroom van Cotard

Het syndroom van Cotard of cotardwaan is een zeldzame psychische aandoening, waarbij iemand de waan heeft dat hij dood is, niet bestaat of dat zijn organen of bloed ontbreken. De aandoening treedt op als gevolg van een neurologische aandoening, hersenletsel of als onderdeel van een breder psychisch ziektebeeld (veelal psychosen) en gaat vaak gepaard met depressies en depersonalisatie.

De aandoening is genoemd naar de Franse neuroloog Jules Cotard (1840 - 1889), die de aandoening als eerste beschreef. Hij noemde het verschijnsel tijdens een college in 1880 "le délire de négation" (ontkenningsdelier). In het college besprak Cotard het geval van Mademoiselle X, die het bestaan van God en de duivel ontkende en beweerde dat verschillende van haar lichaamsdelen ontbraken en dat ze geen eten nodig had. Later gaf ze te kennen zich eeuwig gedoemd te voelen en geen natuurlijke dood meer kon sterven. Twee jaar na het college publiceerde Cotard zijn bevindingen in "Du délire des négations".

In een artikel uit 1996 ("The Capgras and Cotard delusions") beschreven A.W. Young, K.M. Leafhead en T.K. Szulecka een recenter geval van het syndroom van Cotard, dat optrad bij een patiënt die bij een motorongeluk een hersenbeschadiging had opgelopen. Hij leed aan depersonalisatie en derealisatie en had de overtuiging dat hij dood was. Een eropvolgend verblijf in de warmte van Zuid-Afrika deed hem vermoeden dat hij in de hel was. Hij kreeg het idee dat hij via zijn moeders geest de hel verkende en terwijl hij zelf lag te slapen in Schotland.

Het "Journal of Forensic Science" beschreef het geval van een 46-jarige labiele man die zich op grond van zijn godsdienst zo zondig voelde dat hij geen recht van leven meer meende te hebben. Later beschouwde hij zich ook als dood en weigerde verder voedsel tot zich te nemen.

In de Britse psychologische politieserie "Luther" wordt het syndroom van Cotard genoemd, namelijk in de tweede aflevering van de vierde reeks (2015). Ook in de serie "Hannibal" (2014) in aflevering 10 van seizoen 1 komt een zaak voor waar een persoon lijdt aan het syndroom van Cotard.



</doc>
<doc id="183421" url="https://nl.wikipedia.org/wiki?curid=183421" title="Nortriptyline">
Nortriptyline

Nortriptyline is een antidepressivum dat soms ook off-label gebruikt wordt om te stoppen met roken. Het valt onder de zogenaamde tricyclische antidepressiva (TCA); het molecuul is opgebouwd uit drie ringen van koolstofatomen en een zijgroep. TCA remmen in het algemeen de heropname van een aantal neurotransmitters: meestal zowel serotonine als noradrenaline. Nortriptyline daarentegen heeft een overwegend noradrenerg effect en is slechts heel zwak actief op de serotonine heropnameremming. Naast serotonerge en noradrenerge effecten hebben de TCA vaak ook nog een anticholinerg en een antihistamine effect wat vooral relevant is voor het optreden van eventuele neveneffecten. Nortriptyline heeft nagenoeg geen antihistamine-effect, maar wel een anticholinerg effect, wat kan leiden tot vervelende nevenwerkingen als verstopping, een droge mond, een versnelde hartslag en verwijde pupillen met onscherp zicht. Nortriptyline wordt oraal toegediend in de vorm van tabletten.
Het gebruik van tricyclische antidepressiva samen met MAO-remmers is gevaarlijk, maar nortriptyline is hier echter een uitzondering omdat het slechts heel zwak serotonerg actief is.

Nortriptyline remt de heropname van noradrenaline ter hoogte van de neuronale synaps. De heropname van serotonine wordt vrijwel niet geremd. Er is tevens een post-synaptisch antagonisme van muscarinereceptoren (verantwoordelijk voor neveneffecten als bijvoorbeeld droge mond) en van 5HT receptoren. Dit laatste is verantwoordelijk voor een slaapverbeterend effect. Nortriptyline heeft echter ook activerende effecten. De eerste weken van de behandeling kan dit activerend effect overwegen waardoor de behandeling eerder slaapverstorend werkt. Om die reden wordt de behandeling in het begin vaak gecombineerd met een benzodiazepine.

Nortriptyline wordt afgebroken door het enzym CYP2D6. Dit enzym behoort tot het cytochroom P450-enzymsysteem en komt voor in de lever. Gebruik van farmaca die dit enzym remmen, zoals fluoxetine kunnen de concentratie van nortriptyline in het bloed verhogen. Daarnaast zijn er ook genetische verschillen waarbij sommige mensen een enzym hebben dat meer (snelle metaboliseerders) of minder (trage metaboliseerders) actief is. Om deze redenen kan 50 mg/dag soms al een therapeutische dosis zijn, terwijl in andere gevallen soms 150 mg/dag noodzakelijk zijn.Dit kan eventueel nagekeken worden door de bepaling van de concentratie nortriptyline in het bloed. De genetische variant kan nagekeken worden door bepaling van de CYP 450 varianten, waarvoor recent de "AmpliChip CYP 450 Test" werd goedgekeurd door de Amerikaanse regulerende instantie FDA.


</doc>
<doc id="183460" url="https://nl.wikipedia.org/wiki?curid=183460" title="Hanenkam (kapsel)">
Hanenkam (kapsel)

Een hanenkam, ( "mohawk") is een kapsel waarbij het hoofd wordt kaalgeschoren, behalve een smalle strook in het midden. Dit resterende haar wordt met behulp van zeep en/of haarlak rechtop gehouden, waardoor het effect ontstaat van de kam die een haan siert. 

De hanenkam wordt in de Verenigde Staten Mohawk genoemd, naar de Mohawk-indianen die deze haardracht voerden. In de jaren 70 werd de hanenkam populair bij punkers.

De manschappen van de Amerikaanse 101st Airborne Division droegen dit kapsel tijdens de landingen in Normandië in 1944. Echter niet de hanenkam zoals op de foto te zien is maar (uiteraard) kort geknipt tot zo'n 1 cm. De lengte van het haar is dan ook doorgaans het voornaamste verschil tussen de "hanenkam" en "mohawk".


</doc>
<doc id="183548" url="https://nl.wikipedia.org/wiki?curid=183548" title="Relaxatie (therapie)">
Relaxatie (therapie)

Relaxatie (ontspanning) wordt als onderdeel van psychotherapie en/of fysiotherapie/kinesitherapie toegepast bij personen met overdreven spanning. Dit kan spierspanning zijn ten gevolge van lichamelijke overbelasting, dan wel algehele lichamelijke en psychische spanning door blootstelling aan situaties zoals angst en stress.

Ademhalingstechnieken, massage, autogene training, meditatie, zelfinstructie, maar ook hypnose en sommige medicamenten kunnen bijdragen aan de ontspanning.


</doc>
<doc id="183593" url="https://nl.wikipedia.org/wiki?curid=183593" title="Haarnestcyste">
Haarnestcyste

Een haarnestcyste of sinus pilonidalis is een holte in een huidplooi (vaak in de bilspleet), veroorzaakt door ingegroeide haren. De aandoening komt vaker voor bij mensen met een zittend beroep, zoals vrachtwagenchauffeurs.

Door besmetting kan er een ontsteking optreden, waardoor een abces ontstaat. Alleen een ontstoken sinus pilonidalis leidt tot klachten. 

Door een chirurgische ingreep kan de aangedane huid worden verwijderd. 

Een dergelijke ingreep duurt ongeveer 30 minuten. Als narcoticum wordt doorgaans een ruggenprik of algehele narcose toegepast, de keuze tussen beide verdovingsvormen geschiedt meestal in overleg met de patiënt. Soms laten andere factoren (bijvoorbeeld hoog narcoserisico) echter geen keuze door de patiënt toe.

Soms wordt de wond opengelaten waarna deze in een aantal weken moet dichtgroeien (marsupialisatie), waarbij de wond dagelijks gespoeld wordt om hem schoon te houden; soms is het mogelijk de wond primair te sluiten. Deze beslissingen hangen af van de grootte van de sinus pilonidalis en het al of niet zijn opgetreden van ontstekingen, abcessen en/of fistels, van de ervaring en voorkeur van de opererende chirurg en van de plaatselijke gewoonten in het ziekenhuis waar de ingreep wordt verricht.

Door de bilspleet te ontharen met een ontharingscrème kan de aandoening worden voorkomen. Ontharing door middel van scheren wordt afgeraden, omdat juist dan korte haren ontstaan die makkelijk in kunnen groeien.



</doc>
<doc id="183596" url="https://nl.wikipedia.org/wiki?curid=183596" title="Franciscus de le Boë Sylvius">
Franciscus de le Boë Sylvius

Franciscus de le Boë Sylvius (Hanau, 15 maart 1614 - Leiden, 16 november 1672) was een Nederlands medicus en anatoom. Sylvius was een medicus en aanhanger van de theorieën van Descartes en van Van Helmont. Hij was een van de eersten die de bloedcirculatietheorie van William Harvey verdedigde.

De familie was vanuit Kamerijk naar Hanau geëmigreerd. Hij studeerde aan Nederlandse en Duitse universiteiten en promoveerde vervolgens in 1637 in Bazel (Zwitserland). Daarna had hij een praktijk in Hanau en Amsterdam. In 1658 werd Sylvius hoogleraar in de geneeskunde in Leiden. Hij verzamelde een aantal onderzoekers om zich heen, waaronder ook Reinier de Graaf en Jan Swammerdam.

Sylvius kan beschouwd worden als één der grondleggers van de moderne klinische chemie. Hij was van mening dat chemische processen een belangrijke rol spelen in het menselijk lichaam en hij zag in dat het onderzoeken van die processen een bijdrage kon leveren aan de kwaliteit van diagnose en therapie. In die tijd was dat een tamelijk controversieel standpunt, en zijn ideeën werden door veel collega-wetenschappers bekritiseerd. In 1669 stichtte hij aan de universiteit van Leiden het eerste universitaire chemisch laboratorium in Europa. Hij maakte de Leidse universiteit wereldberoemd met zijn onderwijs in de iatrochemie (letterlijk: 'dokters-scheikunde'), en met zijn enthousiasme trok hij veel studenten uit vele landen aan. Zijn beroemdste studenten waren Jan Swammerdam, Reinier de Graaf, Niels Stensen en Burchard de Volder. Sylvius propageerde om enorme hoeveelheden thee en koffie te drinken en deed onderzoek naar syfilis.

Sylvius was de eerste die de knobbeltjes in de longen van tuberculosepatiënten in direct verband bracht met de ziekte zelf. Hij onderzocht ook de invloed van zouten op de spijsvertering. Hij beschreef het dunne buisje tussen de derde en vierde hersenkamer dat nu naar hem 'Aquaduct van Sylvius' wordt genoemd.

Er gaat een verhaal dat Sylvius als eerste jenever gestookt heeft, maar dit kan niet met zekerheid worden gesteld. Hij was in ieder geval een expert in het samenstellen van medicinale drankjes en zou één daarvan rond 1650 'genièvre' gedoopt hebben als voorloper van de drank die wij nu kennen als jenever.

Franciscus de le Boë woonde op Rapenburg 31. Hij had een belangrijke collectie schilderijen (190 stuks), waaronder negen van Frans van Mieris (I) en elf van Gerrit Dou, beiden behorend tot de best betaalde schilders in de 17e eeuw.

Een afbeelding van Sylvius staat op een postzegel in de serie Zomerzegels van 1937. Het Sylvius Laboratorium aan de Universiteit Leiden is naar hem genoemd.



</doc>
<doc id="183747" url="https://nl.wikipedia.org/wiki?curid=183747" title="Mede (drank)">
Mede (drank)

Mede is een alcoholische drank die gemaakt wordt door honing en water te laten vergisten, het wordt ook wel honingwijn genoemd. Mede is een eeuwenoude drank die al minstens 8000 jaar gedronken wordt van Ethiopië - de tej - tot Scandinavië. De drank kan zowel warm als koud gedronken worden.

In de Hindoeïstische veda's wordt mede "maddhu" genoemd.
De drank was ook bekend in klassiek Griekenland en Rome en was de favoriete drank van stammen in Noord- en West-Europa. 

In de middeleeuwen bestond het ambacht van de medeblanders.

In de Noorse mythologie is mede de godendrank die bij Odin kennis en wijsheid doet opborrelen. Zijn geest gist erdoor en begint te werken. Deze drank is volgens de Edda door dwergen bereid uit het bloed van Kvasir (een wezentje ontstaan uit het speeksel der verzoening tussen Asen en Wanen) gemengd met honing. Ook Heiðrun geeft mede.

Aangezien er veel verschillende soorten honing bestaan, bestaan er ook verschillende soorten mede. Honing die uit heidegebieden komt smaakt heel anders dan honing uit een appelboomgaard. Ook de zoetheid kan verschillen. Dit kan bijvoorbeeld komen door verschillende soorten gisten, of een andere hoeveelheid honing. Wezenlijk afwijkend van de overwegend zoete smaken is bijvoorbeeld de mede uit honing van de kastanjeboom, waarbij eerder sprake is van een kruidige, pittige smaak dan een zoete. Net als bij wijn kent mede een onderscheid in zoete mede en bijvoorbeeld halfzoete soorten uit heidehoning of lindebloesemhoning en halfdroge varianten als mede uit dennenhoning. Evenals bij wijn zijn er diverse soorten mede die in smaak verbeteren als deze enige tijd worden bewaard.

Mede hoeft niet alleen uit honing en water te bestaan, maar er kan ook fruit, kruiden of ander voedsel aan toegevoegd worden. Enkele voorbeelden zijn kaneel, kruidnagel, lavendel, veenbessen, sinaasappels of rozenbottels. Er bestaan kruidenwijnen waarin honing slechts een toegevoegd, doch overheersend bestanddeel is te midden van diverse andere later toegevoegde bestanddelen. Deze worden nog wel eens onterecht honingwijn genoemd of soms verkocht als zijnde mede. Ook komt het voor dat mede wordt gemengd met andere alcoholische dranken als witte wijn en whisky. Zolang de basis van de drank bestaat uit honing, water en gist, en alleen de honing het gistingsproces heeft doorlopen, kan men spreken van mede. Er bestaan naast deze basale samenstelling ook soorten die in meer of mindere mate versterkt zijn door middel van mutage, de techniek die bijvoorbeeld ook wordt toegepast bij de bereiding van port.

Tegenwoordig is mede niet meer zo'n bekende drank. Bij de slijterij 'op de hoek' zul je het niet snel aantreffen. Bij grotere drankhandelaren is er meer kans dat het verkocht wordt. In sommige kringen is het echter wel een algemeen geaccepteerde drank, zoals bij LARP- en reënactmentverenigingen. 

Ook op de seizoensfeesten van 'heksen'kringen en Wicca-covens is mede een veelvoorkomende drank, al dan niet zelfgebrouwen en soms aangevuld met rituele en soms geestverruimende planten en/of zwammen. In het laatste geval wordt dan gesproken van 'Gespikete mede' of 'Bokkenrijdersmede'.

In sommige Belgische streken bestaat nog het gebruik van Wyten-donderdag. Ter gedachtenis van het Laatste Avondmaal wordt 's avonds tarwebrood gegeten (weit = tarwe). Daarbij wordt mede gedronken.

Mede is eenvoudig zelf te maken. Hier volgt een korte samenvatting van het proces.
Door 3 kilo honing met 10 liter water warm te maken of te koken ontstaat er most. Als deze most afgekoeld is moet er gist bijgevoegd worden. 

Wanneer de gisting rustiger is geworden is het tijd om de drank in een gistingsfles of vat met een waterslot verder te laten gisten. Wanneer er bezinksel in de fles is ontstaan moet de drank overgeheveld worden in een andere fles zonder dat het bezinksel wordt meegenomen. Als de drank uiteindelijk helder geworden is, kan hij gebotteld worden. 

Er zijn verschillende manieren om mede te maken. Meer informatie daarover is op de sites te vinden die onder aan de pagina te vinden zijn.




</doc>
<doc id="183776" url="https://nl.wikipedia.org/wiki?curid=183776" title="Homofobie">
Homofobie

Homofobie (van de afkorting "homo" voor "homoseksueel" en "fobie", "vrees, angst"; beide woorden komen van het Grieks) betekent letterlijk: angst voor homoseksualiteit. Het woord is in de twintigste eeuw gevormd, echter met als betekenis: een "haat" voor of "afkeer" van homoseksuelen en homoseksualiteit. Het meer relevante woord homohaat wordt ook gebruikt voor dit fenomeen. 

Homofobie en homohaat kunnen leiden tot het uiten van deze afkeer, variërend van minachtende opmerkingen, roddel en het belachelijk maken van homoseksuele personen, tot antihomoseksueel geweld in de vorm van sterkere verbale of fysieke agressie. Ook verzet tegen rechten en belangen van homoseksuelen kan hieronder begrepen zijn. 

Homofobie zou gerechtvaardigd kunnen worden door argumenten tegen homoseksualiteit, maar daar wordt door verdedigers tegenover gesteld dat zulke argumenten vaak niet rationeel en bijgevolg van irrationele aard zijn.

Vaak worden ook argumenten aangehaald die niet bewezen of niet universeel zijn, bijvoorbeeld dat homoseksuelen en biseksuelen zeer veel seksuele partners zouden hebben en daarom een verhoogd risico op geslachtsziekten en hiv. Ook de daad zelf, met name anaal geslachtsverkeer, zou dit risico met zich meebrengen. 

Verder zijn velen van mening dat homosekselen niet tot liefde in staat zouden zijn en dat hun geaardheid slechts een excuus zou zijn om hun lusten te botvieren die ze in een monogaam huwelijk niet kwijtkunnen ('wederzijdse zelfbevrediging'). Toenmalig bisschop Eijk van Groningen verwoordde deze laatste mening in 1999, waarop zijn inwijding prompt door een aantal katholieke organisaties (waaronder de katholieke studentenvereniging RKSV Albertus Magnus) geboycot werd. 

Een ander argument is dat homoseksualiteit zou zijn 'aangeleerd' door onjuiste opvoeding of seksueel misbruik in de jeugd, waarna men op latere leeftijd eveneens jongere jongens door misbruik homoseksueel zou 'maken'. Hoewel er geen algemene verklaring bestaat voor het ontstaan van homoseksualiteit is het zeer onwaarschijnlijk dat homoseksualiteit op deze wijze 'aangeleerd' kan worden.

Een verouderd idee in de psychiatrie is dat de afkeer tegen homoseksualiteit een "vitale aversie" zou zijn: gedacht werd indertijd dat de afweer tegen gelijkgeslachtelijke voorkeur in de "normale" mens zou zijn "ingeprogrammeerd". Dit denkbeeld is allang verlaten: de "vitale" afkeer bleek allesbehalve universeel te zijn, en enige tijd werd gesproken van een ""pseudo"-vitale afkeer".

Daarmee zijn de bovengenoemde mogelijke grondslagen voor de afkeer waarschijnlijk terug te voeren op conditionering: opvoeding en omgeving hebben de homofobe persoon afkerig leren zijn van homoseksualiteit. 

Wat er dan ten grondslag ligt aan dit afwijzen van homoseksualiteit is voor discussie vatbaar. Een aantal mogelijkheden is geopperd:

De term "homofobie" kent inmiddels een uitgebreide onderzoeksgeschiedenis in de sociale wetenschappen. Het onderzoek richt zich op de "afkeer" van homoseksualiteit, maar ook op het "gedrag" dat uit die afkeer voortvloeit. Er kan hierbij worden gekeken naar:
Een vergelijkbaar onderscheid is dat tussen traditionele en moderne homonegativiteit:

Bij traditionele homonegativiteit gaat het vaak om een algehele afwijzing van het verschijnsel homoseksualiteit vanuit religieuze of sterk moralistische overtuigingen. Homoseksualiteit wordt daarbij als een zonde gezien en als iets dat verboden dient te zijn. Deze vorm van homofobie komt in Nederland sinds de jaren '60 steeds minder voor en is met name aanwezig bij mensen met een streng christelijke geloofsovertuiging.

Onderzoek uit 2014 heeft laten zien dat in Nederland meer dan 90% van de niet-gelovigen en de rooms-katholieken positief staan tegenover homoseksualiteit, gevolgd door leden van de Protestantse Kerk in Nederland (PKN). Gereformeerden buiten de PKN, evangelische protestanten en moslims vinden in meerderheid dat homoseksualiteit verkeerd is. Bij deze laatste groepen zijn de opvattingen van jongeren nauwelijks positiever dan die van ouderen. Het merendeel van de Surinaamse en Antilliaanse Nederlanders staat positief tegenover homoseksualiteit, maar wanneer zij tot een kleinere geloofsgemeenschap behoren is de houding negatief.

Bij moderne homonegativiteit is er niet zozeer een afkeer van homoseksualiteit op zich, maar vooral van de zichtbare uitingen ervan, zoals nichterigheid, "overdreven" en/of vrouwelijke gedrag en andere publieke uitingen van homoseksualiteit. Het gaat hierbij dus om afwijkingen van traditionele genderrollen, iets waar volgens enquetes gemiddeld rond 30% van de bevolking negatief tegenover staat. Veel mensen hebben niets tegen homo's, maar die moeten zich dan wel "normaal" gedragen.

Volgens het onderzoek uit 2014 staat een grote meerderheid van de gelovigen uit de groepen die homoseksualiteit in het algemeen afwijzen (gereformeerden buiten de PKN, evangelische protestanten en moslims) ook sterk afwijzend tegenover homoseksuele uitingen in het openbaar. Ook 43% van de rooms-katholieken en 30% van de niet-gelovigen vindt echter bijvoorbeeld twee zoenende mannen aanstootgevend.

Bij antihomoseksueel geweld blijkt algehele afwijzing van homoseksualiteit vanuit een geloofsovertuiging (traditionele homonegativiteit) geen directe aanleiding te zijn. Oorzaken zijn vooral dat daders aanstoot nemen of zich bedreigd voelen door homoseksuele uitingen in het openbaar (moderne homonegativiteit).

Het begrip "homofobie" wordt vaak als parallel aan racisme of seksisme gebruikt. Indien de houding zich manifesteert in "uitingen" of in "gedragingen", is dan ook van discriminatie sprake: homoseksuele mensen worden dan immers benadeeld op grond van het feit dat zij tot een bepaalde groep behoren. Men kan hier denken aan:

Vanuit de overheid en homobelangenorganisaties als het COC wordt op verschillende manieren geprobeerd homofobie te bestrijden en de sociale acceptatie van homoseksualiteit te bevorderen. Dat laatste wordt aangemerkt als de derde fase van de homo-emancipatie.

Een methode daarvoor is voorlichting op scholen. COC Nederland heeft hiervoor een werkgroep onder de naam Jong&Out en ondersteunt lokale activiteiten op scholen. Vanaf 2012 is, mede op aandrang van het COC, voorlichting over seksuele diversiteit op scholen verplicht.

Daarnaast zijn er twee dagen waarop aandacht wordt gevraagd voor homofobie en solidariteit wordt getoond met homoseksuele mannen, vrouwen, jongens en meisjes:

Onderzoek uit 2015 liet zien dat abstracte dialogen over seksuele diversiteit weinig bijdragen aan grotere acceptatie van bijvoorbeeld homoseksuelen. Effectiever blijken concrete voorbeelden uit de eigen kring.

Lesbofobie is een term die specifiek refereert aan homofobie gericht tegen vrouwen. Lesbofobie is de angst voor lesbianisme, met name de angst voor het verschijnsel vrouwelijke homoseksualiteit, de beleefsters hiervan en/of de handelingen en expressievormen die met het voorgaande worden geassocieerd; of de angst om zelf lesbisch te worden; alsmede het gedrag of de houding voortkomend uit deze angst.

De term lesbofobie ontstond om lesbiennes en de vijandigheid tegen hen zichtbaarder te maken. Voorts heeft lesbofobie enkele specifieke kenmerken en oorzaken. Vaak gaat het bijvoorbeeld gepaard met seksisme en machismo.



</doc>
<doc id="183938" url="https://nl.wikipedia.org/wiki?curid=183938" title="Acrotomofilie">
Acrotomofilie

Acrotomofilie betreft de seksuele aantrekking tot personen met een amputatie of een soortgelijke handicap. Het woord betekent letterlijk "houden van afgesneden ledemaat" en is afkomstig uit het Grieks: "akron" = extremiteit (ledemaat), "tomein" = afsnijden en "filein" = houden van.

Acrotomofilie werd als zeldzaam klinisch fenomeen beschreven in de westerse wereld in het begin van de jaren negentig. Als deze parafilie ernstige problemen met de omgeving veroorzaakt, kan er sprake zijn van een psychische aandoening. 

Sommige mensen met deze aandoening geven als verklaring voor het opwindend vinden van mensen met een amputatie (Engels: amputee) vaak de immobiliteit die het met zich meedraagt om een geamputeerde te zijn. Dit is ook een reden waarom mensen met gipsfetisjisme het aanschouwen of zelf dragen van gips opwindend vinden.

In sommige zeldzame gevallen kunnen zowel acrotomofilie en gipsfetisjisme bij dezelfde persoon optreden, door de gemeenschappelijk factor: het aantrekkelijk vinden van immobiliteit. Soms gaat dit ook nog eens gepaard met voetfetisjisme.



</doc>
<doc id="183990" url="https://nl.wikipedia.org/wiki?curid=183990" title="Arachnofobie">
Arachnofobie

Arachnofobie of spinnenangst is een overmatige angst, een specifieke fobie voor spinnen en spinachtigen. Het is waarschijnlijk de meest voorkomende vorm van dierenfobie. Opvallend is dat arachnofobie bij natuurvolkeren aanzienlijk minder voorkomt dan in de westerse samenleving.

De angst kan zich uiten in het mijden van gebieden waar iemand spinnen verwacht tegen te komen, bijvoorbeeld een zolder met veel spinnenwebben, maar ook van vakantiegebieden waar de kans groot is met spinnen geconfronteerd te worden. De rechtstreekse confrontatie met spinnen kan in serieuze gevallen leiden tot ernstige paniekaanvallen.

Voor de omgeving zijn de angsten en paniek niet reëel. Ook de lijder ziet zelf vaak in dat de angst eigenlijk overdreven is. Vaak biedt psychologische begeleiding uitkomst. Afhankelijk van de persoon en de oorzaak van de fobie kan dit gebeuren door directe confrontatie of door de persoon langzaam maar zeker aan spinnen te laten wennen.


</doc>
<doc id="184176" url="https://nl.wikipedia.org/wiki?curid=184176" title="Citalopram">
Citalopram

Citalopram is een antidepressivum, in België en Nederland onder meer op de markt onder de naam Cipramil. Het remt de heropname van de neurotransmitter serotonine in de hersenen; het behoort tot de selectieve serotonineheropnameremmers, vaak afgekort tot SSRI (van het Engelse "selective serotonin reuptake inhibitors"). Serotonine is betrokken bij zaken als stemming, eetlust en emotie maar beïnvloedt tevens het dopaminerge systeem, dat ook te maken heeft met emotie en waar waarschijnlijk een soort 'beloningscentrum' zit.

Citalopram werd geoctrooieerd door Kefalas A/S, een dochtermaatschappij van het Deense bedrijf Lundbeck. Lundbeck bracht het in Denemarken in 1989 op de markt onder de merknaam "Cipramil". Voor de Verenigde Staten verkocht Lundbeck de rechten aan Forest Pharmaceuticals die het verkocht onder de naam "Celexa". Het octrooi is inmiddels verlopen en er zijn verschillende generieke vormen van het middel op de markt.

De volgende bijwerkingen kunnen optreden:

Op 1 november 2011 waarschuwden de gezondheidsautoriteiten voor een gevaarlijke hartritmestoornis. De fabrikant zond een brief dienaangaande naar de voorschrijvers en afleveraars. 

Gelijktijdig gebruik met met middelen die het QT-interval verlengen, zoals pimozide is gecontra-indiceerd.

Het gebruik van SSRI's tegelijk met gebruik van MAO-remmers is gevaarlijk; het kan leiden tot het serotoninesyndroom, waarbij onder andere misselijkheid, diarree, beven, slaapstoornissen, bewustzijnsstoornissen, en verwardheid kunnen voorkomen. De precieze oorzaak van het serotoninesyndroom is onbekend.

Citalopram is ook een zwakke remmer van het leverenzym CYP2D6, dat veel verschillende verbindingen omzet. 

Een orale dosis van 40 mg citalopram bereikt de hoogste concentratie in het bloed, 1 tot 6 uur na toediening. Vergeleken met een intraveneuze toediening (in de bloedbaan) is de beschikbaarheid van een orale vaste dosis ongeveer 80%, van de druppelvloeistof 100%. 

Citalopram wordt in de lever afgebroken door een paar enzymen uit het cytochroom P450-enzymsysteem, een groep enzymen die verantwoordelijk is voor de afbraak van veel verschillende verbindingen. Het betreft voornamelijk de enzymen CYP2C19 en CYP3A4.

Citalopram wordt omgezet naar de volgende metabolieten:
De eerste drie stoffen zijn minder actieve metabolieten, dat wil zeggen dat ze ongeveer dezelfde werking hebben als citalopram, maar minder selectief en minder potent.
Zelf is citalopram maar een zwakke CYP2C19-remmer, zodat het relatief veilig als antidepressivum kan worden gebruikt bij vrouwen die tamoxifen slikken.

De helft van de toegediende dosis citalopram wordt na ongeveer anderhalve dag uitgescheiden. Ongeveer 85% wordt via de ontlasting uitgescheiden, de rest via de nieren. Circa 17% van de dagelijkse dosis citalopram wordt onveranderd uitgescheiden in urine.

Op 31 oktober 2011 schreef de firma Lundbeck een waarschuwingsbrief inzake de cardiovasculaire veiligheid. 

Op 19 juni 2013 legde de Europese Commissie de firma Lundbeck een boete op van € 93,8 miljoen en zijn generieke mededingers een van € 52,2 miljoen, wegens het vertraagd op de markt brengen van generiek citalopram. 



</doc>
<doc id="184345" url="https://nl.wikipedia.org/wiki?curid=184345" title="Chloropreen">
Chloropreen

Chloropreen is een organische verbinding met als brutoformule CHCl. De stof komt voor als een kleurloze ontvlambare vloeistof met een kenmerkende etherachtige geur, die weinig oplosbaar is in water.

De synthese van chloropreen werd door Wallace Carothers beschreven in een Amerikaanse octrooiaanvraag uit 1930, namelijk door middel van de additiereactie van waterstofchloride aan vinylacetyleen. Dit zogenaamde acetyleenproces werd tot ca. 1960 gebruikt, maar is erg energie-intensief. Tegenwoordig wordt vrijwel alle chloropreen geproduceerd uitgaande van 1,3-butadieen, dat tot chloropreen wordt omgezet via 3,4-dichloor-1-buteen.

Chloropreen heeft twee dubbele bindingen, die bovendien geconjugeerd zijn, waardoor de verbinding makkelijk polymeriseert. Voor opslag en vervoer moet er dan ook een inhibitor aan toegevoegd worden om de vloeistof te stabiliseren en spontane polymerisatie te voorkomen. Als inhibitor kunnen kleine hoeveelheden catechol, pyrogallol of trinitrobenzeen worden toegevoegd.

Chloropreen wordt bijna uitsluitend gebruikt als grondstof voor neopreen (polychloropreen), een synthetisch rubber. De molecule heeft een structuur die vergelijkbaar is met die van de grondstof van natuurrubber, isopreen (bij isopreen bevindt zich op de plaats van het chlooratoom een methylgroep).

De damp van chloropreen is zwaarder dan lucht en kan er explosieve mengsels mee vormen. De stof wordt beschouwd als mogelijk carcinogeen voor de mens. Chloropreen is toxisch.


</doc>
<doc id="184361" url="https://nl.wikipedia.org/wiki?curid=184361" title="Francisco Luna Kan">
Francisco Luna Kan

Francisco Epigmenio Luna Kan (Mérida, 3 december 1925) is een Mexicaans medicus en politicus van de Partij van de Democratische Revolutie (PRD).

Luna Kan studeerde medicijnen en was actief als dokter voor hij de politiek in ging. Hij werd in 1964 tot afgevaardigde en in 1970 tot senator gekozen, en in 1970 werd hij als Maya- gouverneur van Yucatán. Sinds de Spaanse verovering werd het gebied bestuurd door creolen van Spaanse afkomst, ook na de Mexicaanse onafhankelijkheid. Luna Kan werd gekozen voor de Institutioneel Revolutionaire Partij (PRI), wat ongebruikelijk was omdat die normaliter maar weinig indianen als kandidaat stelde. Er wordt wel gezegd dat de PRI hem voornamelijk kandidaat had gesteld omdat de Nationale Actiepartij (PAN) de verkiezingen dreigde te winnen. Er wordt zelfs gezegd dat de PRI, die in die tijd Mexico feitelijk als eenpartijstaat regeerde, de vorige gouverneursverkiezingen al had verloren, maar door verkiezingsfraude toch aan de macht was gebleven.

Kort na zijn verkiezing als gouverneur werd Luna Kan op weg naar een conferentie in Mexico-Stad uit de trein gezet. De conducteurs geloofden niet dat Luna Kan, met een duidelijk indiaans uiterlijk, de waarheid sprak toen hij zei gouverneur te zijn.

Na zijn termijn als gouverneur verliet hij de PRI en sloot zich aan bij de linkse Partij van de Democratische Revolutie (PRD). In 1998 deed hij een mislukte poging burgemeester van Mérida te worden. Van 1997 tot 2000 was hij afgevaardigde voor Yucatán in de kamer van afgevaardigden.


</doc>
<doc id="184445" url="https://nl.wikipedia.org/wiki?curid=184445" title="Paniekaanval">
Paniekaanval

Een paniekaanval is een uiting van intense angst die meestal plotseling begint en niet erg lang duurt (doorgaans enkele minuten tot een half uur). De symptomen zijn onder andere beven, sterk zweten, pijn in de borst, hartkloppingen, duizeligheid, misselijkheid, een tintelend gevoel (meestal in handen, benen of gezicht), benauwdheid en hyperventilatie. Verder treden mogelijk sterke vecht- of vluchtreacties en depersonalisatie op. Een paniekaanval gaat vaak gepaard met de angst om flauw te vallen of dood te gaan.

Meestal treden paniekaanvallen op bij confrontatie met gevaarlijke situaties (ongelukken, rampen, roofdieren etc.), maar ze kunnen ook optreden in sociale situaties waarbij veel stress optreedt. Ook kan de oorzaak lichamelijk zijn (hypoglykemie of drugsgebruik kunnen bijvoorbeeld paniekachtige verschijnselen veroorzaken). Verder kan er sprake zijn van een psychische aandoening. Zo kunnen paniekverschijnselen optreden bij angststoornissen als fobieën of OCS. Bij een aanval kan het effect zichzelf versterken: hoe erger de paniek, hoe meer de persoon overtuigd raakt van de ernst van de situatie, waardoor de paniek nog groter wordt. Wanneer de lijder de oorzaak van de paniek niet kent, kan hij dit uitleggen als een somatisch probleem, wat ook de angst kan versterken.

Als er vaak paniekaanvallen optreden, kan er sprake zijn van een paniekstoornis, mogelijk gepaard met een vorm van agorafobie.

Voor de omgeving en de persoon zelf is het niet altijd duidelijk waardoor een paniekaanval ontstaat. Bij paniekstoornis en bepaalde fobieën is de stressfactor bijvoorbeeld zo persoonlijk dat de omgeving niet begrijpt waarom een aanval ontstaat en even plotseling weer verdwijnt.

Paniek treedt niet alleen op bij individuen, maar kan ook voorkomen bij massahysterie, bijvoorbeeld na een ramp.

Tijdens een paniekaanval kan men denken dat zij gaan flauwvallen en creëren daar dan angst voor (angst voor het flauwvallen). Dit is vrijwel altijd ongegronde angst, omdat voor flauwvallen een lage bloeddruk nodig is, terwijl bij een paniekaanval de bloeddruk omhoog gaat en flauwvallen dan bijna onmogelijk is. Uitzonderingen uiteraard daargelaten, omdat men bijvoorbeeld niet heeft ontbeten en een paniekaanval krijgt met als gevolg een flauwte.

Kenmerkend bij paniek (en dus ook bij een paniekaanval) is de denkwijze. Omdat het brein 'gevaar' - en dat is bij een paniekaanval meestal "verondersteld" gevaar - signaleert, probeert het brein een oplossing te zoeken voor het gevaar. Kenmerkend aan deze 'paniekdenkwijze' is dat die denkwijze vaak niet wordt gekenmerkt door verstandelijke oplossingen, maar meer door onlogische, emotionele geladen gedachten. Dikwijls worden deze gedachten na de paniekaanval als vreemd en opvallend beschouwd.



</doc>
<doc id="184483" url="https://nl.wikipedia.org/wiki?curid=184483" title="Hawke's Bay">
Hawke's Bay

Hawke's Bay is een regio van Nieuw-Zeeland op het noordereiland. Ze is genoemd naar de Hawke Bay, de baai die er ligt. De hoofdstad is Napier.

In Hawke's Bay ligt het dorp met de langste plaatsnaam, vaak afgekort tot Taumata.

De eerste westerling die zicht kreeg op de baai was kapitein James Cook die met de HMS Endeavor langs de oostkust van het Noordereiland voer in oktober 1769. Hij gaf de baai haar naam, naar Sir Edward Hawke die zich verdienstelijk had gemaakt tijdens de Slag bij Quiberon. Rondom de baai woonden Maori’s. De baai bood beschutting voor de schepen en werd aangedaan door handelaren en walvisjagers. Diverse riviertjes monden uit in de baai en zorgden voor drinkwater. Rond 1850 vestigden de eerste boeren zich in de regio.

Hawke's Bay is na Marlborough op het Zuidereiland, het grootste wijnbouwgebied van het land. Het is wel een van de oudste wijngebieden van Nieuw-Zeeland en de eerste aanplant vond rond 1850 plaats. Het klimaat is gunstig met ruim 2000 zonuren en er komen dan ook veel dessertwijnen uit dit gebied. Het wijnareaal is iets minder dan 5000 hectare groot. De meest geplante druivensoorten zijn de Merlot, Chardonnay en de Sauvignon blanc elk met een beplant areaal van zo’n 1000 hectare. Verder komen er de Syrah, Pinot Gris en Cabernet Sauvignon voor en nog enkele andere soorten. Ongeveer 10% van de nationale wijnproductie komt uit dit gebied.



</doc>
<doc id="184573" url="https://nl.wikipedia.org/wiki?curid=184573" title="Galeniek">
Galeniek

De galeniek of galenica is de wetenschap die zich bezighoudt met de werkwijze bij het maken van geneesmiddelen.<br>De naam is ontleend aan Galenus.

Hierbij wordt rekening gehouden met de scheikundige samenstelling van een geneesmiddel en de manier waarop het middel toegediend moet worden.
Naargelang de scheikundige samenstelling kunnen interacties optreden tussen het medicijn en de gebruikte hulpstoffen.

In de galenica bestudeert men de juiste manier van verwerken zodat er geen wijzigingen optreden in samenstelling tijdens het bewaringsproces en/of verwerkingsproces van geneesmiddelen. Hier worden ook technieken ontwikkeld om geneesmiddelen te verwerken tot gemakkelijk hanteerbare medicijnen.

Voorbeeld: bij de productie van suppo's kan het smeltpunt van het gebruikte vet wijzigen naargelang de samenstelling van het geneesmiddel (smeltpuntsverlaging of smeltpuntsverhoging).
Voorbeeld: bij de productie van gelcapsules is het belangrijk om in iedere gelcapsule evenveel actief bestanddeel te hebben;
hiervoor moeten soms hulpstoffen toegevoegd worden om de capsules op te vullen. Deze vulstoffen moeten chemisch neutraal zijn.
Het is belangrijk om de verschillende poeders te mengen volgens de mengregels.

De galeniek maakt onderdeel van de farmacie uit.


</doc>
<doc id="184875" url="https://nl.wikipedia.org/wiki?curid=184875" title="Hermann Rorschach">
Hermann Rorschach

Hermann Rorschach (Zürich, 8 november 1884 – Herisau, 2 april 1922) was een Zwitsers psychiater.

Hij is de uitvinder van de rorschachtest, ook bekend onder de naam 'de inktvlektest', die lang werd gebruikt voor psychodiagnostische technieken. Veel van zijn werk verrichtte hij in zijn tijd aan de universiteitskliniek Burghölzli bij Zürich, in dezelfde tijd dat Carl Jung en Franz Riklin er psychoanalytische associatietesten ontwierpen.

Hij wist dat de theoretische basis van zijn tests – op zijn best – wankel was en riep steeds om meer onderzoek. Tegelijkertijd twijfelde hij aan de wetenschappelijke neiging tot standaardisering en abstrahering. Als men daar te ver mee ging, deed men volgens hem unieke individuen geen recht. Zo verwoordde hij toen al de tweespalt die de wetenschap rond deze tests tot op heden bezighoudt. 

Het was opvallend dat zijn bijnaam op de middelbare school "Klex" ('inktvlek') was. Niemand lijkt te weten waarom. Het feit dat zijn vader tekenleraar was, zal hierin enigszins een rol hebben gespeeld.


</doc>
<doc id="185009" url="https://nl.wikipedia.org/wiki?curid=185009" title="Oculatie">
Oculatie

Oculatie of oogenten is een methode voor het vegetatief vermeerderen van planten, bijvoorbeeld rozen. Hierbij wordt het tamme oculatiehout op een wilde onderstam geplaatst. Bij het oculeren snijdt men van het tamme hout de ogen af en plaatst deze op de wilde planten. In de wilde planten wordt een T-sneetje gemaakt waar vervolgens het oogje in wordt geplaatst. Oculeren moet niet verward worden met enten.


</doc>
<doc id="185141" url="https://nl.wikipedia.org/wiki?curid=185141" title="Karel Theodoor in Beieren">
Karel Theodoor in Beieren

Karel Theodoor Hertog in Beieren, bijgenaamd Gäckl (Nederlandse betekenis is haantje) (Possenhofen, 9 augustus 1839 - Kreuth, 30 november 1909) was de vader van de Belgische koningin Elisabeth.

Hij was de derde zoon van Maximiliaan Jozef in Beieren en Ludovika van Beieren, dochter van Maximiliaan I Jozef van Beieren. De Oostenrijkse keizerin Elisabeth (Sisi) was zijn oudere zuster. Hij werd, in opvolging van zijn vader, het hoofd van het hertogelijk huis, in plaats van zijn broer Lodewijk, die van zijn rechten afstand had moeten doen na zijn morganatisch huwelijk met Henriëtte Mendel. 

Hij trad eerst toe tot de artillerie, maar wijdde zich al snel daarna aan een medicijnenstudie. Nadat hij deze had afgerond promoveerde de Universiteit München hem tot doctor "honoris causa", in de geneeskunde. Door een decreet van de rijkskanselier werd hij bevoegd het beroep van arts uit te oefenen. In zijn kliniek te Tegernsee hield hij zich voornamelijk bezig met oogheelkunde. Hij was liberaal gezind en trok zich weinig aan van de hofetiquette.

Op 11 februari 1865 trad hij in het huwelijk met zijn nicht Sophie van Saksen, dochter van Johan van Saksen en Amalia Augusta van Beieren, die echter reeds in 1867 stierf. Ze hadden daarvoor, in 1865 wel samen een dochter gekregen:

Op 29 april 1874 hertrouwde hij met Maria José van Bragança, dochter van Michael I van Portugal. Uit dit huwelijk werden vijf kinderen geboren, die een relatief vrije opvoeding genoten:


Oogkliniek Hertog Carl-Theodoor in Beieren


</doc>
<doc id="185192" url="https://nl.wikipedia.org/wiki?curid=185192" title="Watervrees">
Watervrees

Watervrees (ook wel hydrofobie (Grieks "hudor" (water) + "phobos" (angst) of aquafobie (Latijn "aqua" (water) + Grieks "phobos" (angst)) is een specifieke fobie, een pathologische angst voor water, aan water gerelateerde activiteiten als zwemmen of soms andere vloeistoffen.

Vaak is het niet het water zelf dat de angst oproept (hoewel dit wel kan voorkomen), maar zijn het de gevaren die met water gepaard kunnen gaan of andere associaties. Soms kan ook het geluid van stromend water (bijvoorbeeld een kraan of een waterval) angstige gevoelens oproepen.

De term aquafobie wordt ook gebruikt als aanduiding van een fase van hondsdolheid. Het betreft hier voornamelijk een reactie op de pijn die het slikken kan veroorzaken.

De angst voor diep water wordt dieptevrees (bathofobie) genoemd.


</doc>
<doc id="185211" url="https://nl.wikipedia.org/wiki?curid=185211" title="Claustrofobie">
Claustrofobie

Claustrofobie of engtevrees is een specifieke fobie voor kleine of afgesloten ruimten. De naam is afkomstig van het Latijnse "claudere", sluiten of "claustrum", slot en het Griekse φόβος "phóbos", angst/vrees.

Mensen die aan claustrofobie lijden, ontwikkelen angstsymptomen als ze zich in ruimten bevinden die moeilijk snel te verlaten zijn, zoals liften, vliegtuigen en treinen of ruimten die zij als te klein, te benauwd ervaren. In ernstige gevallen kunnen paniekaanvallen optreden en probeert men aan de situatie te ontsnappen, zelfs als dit ernstig gevaar oplevert. Anderzijds is het mogelijk dat men door de angst 'bevriest'.

Net als bij mensen met agorafobie kan angst ontstaan in ruimten waarin zich veel mensen bevinden. De oorzaak is echter anders: de angst bij claustrofobie ontstaat doordat men bang is niet uit de groep of de ruimte te kunnen geraken en zich opgesloten voelt, terwijl bij agorafobie het accent meer ligt op het onvertrouwde of onbekende van de omgeving. 


</doc>
<doc id="185218" url="https://nl.wikipedia.org/wiki?curid=185218" title="Hoogtevrees">
Hoogtevrees

Hoogtevrees is de angst die iemand voor hoogten heeft. Deze angst bestaat in meer of mindere mate bij ieder mens. Indien de angst buitensporige vormen aanneemt, spreekt men van acrofobie, of altofobie. Acrofobie heeft veel gemeen met bathofobie, de vrees voor diepten. Beide fobieën houden verband met de vrees om te vallen.

Acrofobie is een specifieke fobie en kan net als de meeste van dergelijke fobieën vrij gemakkelijk worden behandeld door middel van gedragstherapie. Er zijn echter ook hardnekkige vormen bekend. Mensen die aan acrofobie lijden, kunnen vaak gewend raken aan bepaalde hoge plekken, zoals een woning in een flatgebouw. De angst kan echter terugkomen nadat men langdurig geen blootstelling heeft gehad aan hoogtesituaties.

Er kan onderscheid worden gemaakt tussen verschillende soorten hoogtevrees.

Veel soorten hoogtevrees zijn echter een mengvorm van cognitieve en optische hoogtevrees. Hoogtevrees kan optreden ten gevolge van overbelasting, bijvoorbeeld na een burn out of overspannenheid. Veelal blijft de hoogtevrees-gevoeligheid bestaan als de overbelasting weer is verdwenen. Vaak dient de hoogtevrees dan afzonderlijk te worden behandeld.


</doc>
<doc id="185223" url="https://nl.wikipedia.org/wiki?curid=185223" title="Vliegangst">
Vliegangst

Vliegangst of aviofobie is een irrationele angst om te vliegen.

Vliegangst is een overmatige angst om te vliegen en behoort tot de zogenaamde specifieke fobieën, het is dus een angststoornis. Zowel de DSM-IV-TR als de ICD-10 vermelden vliegangst bij de voorbeelden van specifieke fobieën.

In de DSM-IV-TR heeft “specifieke fobie” code 300.29. Criteria zijn:

In de ICD-10 heeft specifieke fobie code F40.2.

Vliegangst komt betrekkelijk vaak voor. Meestal gaat het gecombineerd met andere problemen zoals claustrofobie (ongeveer 25% van de personen met vliegangst), hoogtevrees (ongeveer 40% van de personen met vliegangst) of sociale angst. 10 tot 40% van de volwassenen zou kampen met een vorm van vliegangst. Schattingen voor Nederland geven aan dat 14% van de volwassenen niet vliegt omwille van vliegangst. In de Verenigde Staten is het aantal personen met vliegangst toegenomen na de aanslagen op 11 september 2001. Vrouwen lijden meer aan vliegangst dan mannen. De angsten verschillen ook. Vrouwen hebben meer claustrofobie, angst om neer te storten en angst om zichzelf niet meer onder controle te kunnen houden. Mannen hebben meer last van hoogtevrees en zijn meer bang omdat ze geen controle hebben over het vliegtuig.

Wie lijdt aan vliegangst kan zelf een aantal dingen doen om er toch minder last van te hebben tijdens het vliegen. Een basistip is het trachten te ontspannen door bijvoorbeeld langzaam in en uit te ademen. Een tweede zaak is het zich informeren: informatie over de risico’s van het vliegen, over turbulentie en bliksem (een schrik die mee vliegangst bepaalt) en de weerstand van vliegtuigen hiertegen kan de angst sterk verminderen. Tot slot kan men afleiding zoeken via kruiswoordraadsels, het maken van een praatje of het eten van een vliegmaaltijd.

Professionele behandeling van vliegangst is mogelijk. De basis van de behandeling is gedragstherapie of cognitieve gedragstherapie aan de hand van exposure: het zich geleidelijk systematisch blootstellen aan vliegen. Dit kan aangevuld worden met het aanleren van ontspanningstechnieken, informatie over luchtvaart, psycho-educatie over angst en het leren omgaan met beangstigende gedachten en gewaarwordingen. Na behandeling durft tot 90% van de betrokkenen terug vliegen. De resultaten van de behandeling kunnen gemeten worden aan de hand van vragenlijsten zoals de "Flight Anxiety Situations Questionnaire" en de "Flight Anxiety Modality Questionnaire". De duur van de behandeling kan variëren, maar onderzoek toont aan dat in veel gevallen zelfs één sessie van drie uur volstaat om de angst te overwinnen.
De blootstelling aan het vliegen tijdens behandeling kan gebeuren in fantasie ("in vitro exposure") of in realiteit ("in vivo exposure"). Sinds de tweede helft van de jaren 90 is daar virtuele blootstelling bij gekomen. Onderzoek toont aan dat virtuele blootstelling even effectief is als (maar niet beter dan) standaard exposure en cognitieve gedragstherapie. Ook andere vormen van blootstelling met behulp van een computer zijn zeer effectief en kunnen zelfs toegepast worden met minimale hulp van een therapeut.

Heel wat trainings- of behandelpakketten zijn in het Nederlands beschikbaar, ook met vluchtsimulator. Ook sommige luchtvaartmaatschappijen bieden cursussen aan om vliegangst te overwinnen.


</doc>
<doc id="185236" url="https://nl.wikipedia.org/wiki?curid=185236" title="Glossofobie">
Glossofobie

Glossofobie of lalofobie is een ziekelijke angst voor spreken in het openbaar. Hoewel enige nervositeit bij het toespreken van een grote groep mensen als normaal wordt beschouwd, openbaart deze angst zich bij sommige mensen in extreme mate. Als zelfstandige fobie wordt glossofobie beschouwd als een specifieke fobie, maar kan ook een voorkomen als symptoom van de bredere sociale fobie.

Symptomen van glossofobie zijn "intense" bezorgdheid voorafgaand aan of bij de gedachte aan het mondeling toespreken van een groep, het vermijden van presentaties, of een gevoel van paniek in dergelijke omstandigheden.

Er bestaan trainingen in het openbaar spreken die kunnen helpen om de vrees te verminderen.




</doc>
<doc id="185238" url="https://nl.wikipedia.org/wiki?curid=185238" title="Eugeen van Oye">
Eugeen van Oye

Eugenius Josephus Marie (Eugeen) van Oye (Torhout, 3 juni 1840 – Gistel, 4 juni 1926) was arts en een Vlaams dichter en toneelschrijver. Guido Gezelle schreef voor hem tijdens zijn schooltijd aan het Klein Seminarie in Roeselare het befaamde "Dien Avond en die Rooze".

Van Oye was de zoon van de arts René van Oye (Tielt, 1813 - Torhout, 1894), die op medisch vlak heel wat publiceerde. Na het eerste deel van de humaniora in het Klein Seminarie van Roeselare (1854-1858), vervolledigde Van Oye zijn middelbare studies in Torhout (1858-1860). Hierdoor wilde de vader zijn zoon onttrekken aan de invloed van Guido Gezelle die hem aanmoedigde om priester te worden. Van Oye studeerde op gezapige wijze geneeskunde aan de Katholieke Universiteit Leuven tussen 1860 en 1866. Hij werd lid van de Leuvense studentenvereniging Met Tijd en Vlijt, een genootschap van flaminganten. Aansluitend zette hij zijn studie voort aan de universiteit van Gent tot 1870. Daar kwam hij in contact met Julius Sabbe en Max Rooses en nam hij deel aan activiteiten van de liberale studentenverenigingen 't Zal wel gaan en De Taal is gansch het volk.

Tijdens de Frans-Duitse Oorlog deed Van Oye als arts vrijwillig dienst bij het Rode Kruis in het Franse leger. Hij vestigde zich in 1871 als arts in Oostende en trouwde met de Duitse Maria Rumschöttel. Ze hadden een zoon, Paul van Oye (1886-1969), die de familietraditie volgde en arts werd, maar zich als hoogleraar in Gent specialiseerde in de dierkunde. 
De artsenpraktijk boeide Van Oye minder dan de poëzie en de muziek. Hij onderhield goede contacten met Peter Benoît en werd een fervente liefhebber van de muziek van Richard Wagner. Germaanse en Scandinavische invloeden werden bij hem merkbaar.

Tijdens de Eerste Wereldoorlog werd hij op aandringen van dominee Jan Derk Domela Nieuwenhuis Nyegaard, die predikant was in Gent en ook tijdelijk in Oostende, voorzitter van het activistische Jong-Vlaanderen. Deze vereniging ijverde voor een onafhankelijk Vlaanderen, dat nauwe economische en culturele banden zou onderhouden met Duitsland en de Germaanse wereld. Hij nam in 1917 ontslag, maar liet zich in 1918 nog tot erevoorzitter benoemen. Na de wapenstilstand werd hij gearresteerd op beschuldiging van collaboratie met de vijand. Na een vurig pleidooi door Hugo Verriest voor het assisenhof van Brugge volgde een vrijspraak. Van Oye werd geroyeerd als lid van de Koninklijke Academie voor Nederlandse Taal- en Letterkunde en kreeg ook beroepsverbod, waarop hij zich in Gistel terugtrok.

Met Hugo Verriest, Gustaaf Verriest, Karel De Gheldere en Karel Callebert wordt Van Oye tot de kring van leerlingen van Gezelle gerekend. Van Oye blijft vooral in de herinnering als degene voor wie en over wie Guido Gezelle het befaamde gedicht "Dien avond en die roze" schreef.

De leermeester oefende een blijvende invloed op de stijl van Van Oye uit. Vanwege het werk "Godelieve van Gistel" (zie Godelieve) werd hem in 1924 de Staatsprijs voor Vlaamse toneelletterkunde toegekend.

Op teksten door Van Oye geschreven, werden liederen gecomponeerd door Peter Benoît, Hendrik Waelput, Edward Keurvels, Karel Mestdagh, Emmanuel Hiel, Arthur Meulemans en Oscar Van Durme (1867-1925).




</doc>
<doc id="185257" url="https://nl.wikipedia.org/wiki?curid=185257" title="Triskaidekafobie">
Triskaidekafobie

Triskaidekafobie of triscaidecafobie is angst voor, of weerzin tegen, het getal 13. De naam is afkomstig van het Griekse τρισκαίδεκα "triskaídeka", dertien en φόβος "phóbos", angst/vrees. Het getal 13 staat in bepaalde vormen van bijgeloof te boek als een ongeluksgetal. Van een werkelijke fobie is echter pas sprake als de angst hiervoor het sociale leven van een persoon in ernstige mate ontregelt.

Verwant aan triskaidekafobie is paraskevidekatriafobie, de angst voor vrijdag de dertiende.

Een voorbeeld van iemand met een weerzin tegen het getal 13 was de componist Arnold Schönberg. Opmerkelijk genoeg stierf hij op vrijdag de 13e (juli 1951), vlak voor middernacht.

Voorbeelden van openbare vermijding van het getal 13:





</doc>
<doc id="185388" url="https://nl.wikipedia.org/wiki?curid=185388" title="Marlborough (regio)">
Marlborough (regio)

Marlborough is een regio in Nieuw-Zeeland, en ligt in het noordoosten van het zuidereiland.

Marlboroughs geografie kan in vier gebieden worden verdeeld. Twee delen, in het zuiden en het westen, zijn bergachtig. Het zuidelijke deel van de staat bevat de toppen van de Kaikoura Ranges, zij maken in feite deel uit van de Nieuw-Zeelandse Alpen of ook wel Zuidelijke Alpen, maar die naam wordt nauwelijks toegepast zo ver naar het noorden.

Tussen deze twee gebieden ligt de lange vallei van de rivier de Wairau. De vallei verbreedt zich tot een wijd platteland in het oosten, waar ook Blenheim ligt. Deze regio heeft erg vruchtbare grond, en gematigd weer en is als zodanig het centrum geworden van de wijnindustrie in Nieuw-Zeeland.

Het vierde geografische gebied ligt langs de noordkust. De Marlborough Sounds staan bekend om hun schoonheid. Picton ligt in het zuiden van een van de grotere sounds, Queen Charlotte Sound.

Veel van de bevolking woont in de kustgebieden rond de monding van de Wairau, en in kleinere plaatsen langs de kust. Andere grotere plaatsen, naast Blenheim en Picton, zijn Havelock, Renwick, Ward, en Seddon.

Wereldberoemde inwoners van Marlborough zijn onder andere raketbouwer William Pickering en Nobelprijswinnaar Ernest Rutherford.

In 1973 werd hier een begin gemaakt met de wijnbouw. Tot die tijd was alle wijnbouw geconcentreerd op het Noordereiland. Vooral de sauvignon blanc werd hier aangeplant en met succes. Het bebouwd areaal is ruimschoots verdubbeld sinds 2006. De regio was in 2015 met 23.000 hectare het grootste wijngebied van het land. In heel Nieuw-Zeeland is ongeveer 35.000 hectare met wijnstokken beplant. De wijn is van goede kwaliteit mede vanwege het goede klimaat met veel zonneschijn en weinig neerslag.



</doc>
<doc id="185443" url="https://nl.wikipedia.org/wiki?curid=185443" title="Chronische motorische of vocale ticstoornis">
Chronische motorische of vocale ticstoornis

De chronische of motorische ticstoornis is een ontwikkelingsstoornis waarbij gedurende minimaal een jaar motorische OF vocale tics optreden, dit in tegenstelling tot het syndroom van Gilles de la Tourette, waarbij de beide vormen van tics naast elkaar voorkomen.

Het DSM-IV vermeldt de volgende criteria:



</doc>
<doc id="185494" url="https://nl.wikipedia.org/wiki?curid=185494" title="Plankenkoorts">
Plankenkoorts

Plankenkoorts is een specifieke fobie voor het optreden of spreken in het openbaar, doorgaans bij toneel- of muziekvoorstellingen. Een lichte vorm van deze angst treedt opvallend vaak op bij mensen die beroepsmatig in de schijnwerpers staan, vlak voordat ze aan hun optreden beginnen. Meestal verdwijnt de angst echter acuut zodra ze het toneel betreden.

Bij ernstige gevallen van plankenkoorts kan iemand 'bevriezen' of in paniek raken.

Een andere angst voor optreden in het openbaar is glossofobie. Deze angst betreft echter alleen het spreken voor een groep mensen.

Meerdere zaken hebben zich naar deze specifieke fobie genoemd, waaronder



</doc>
<doc id="185538" url="https://nl.wikipedia.org/wiki?curid=185538" title="Philipp Franz von Siebold">
Philipp Franz von Siebold

Jonkheer Philipp Franz Balthasar von Siebold (Würzburg, 17 februari 1796 - München, 18 oktober 1866) was een van de eerste westerlingen die in Japan (westerse) medicijnen doceerde. Van 1823 tot 1829 was hij arts op Dejima, de Nederlandse handelsnederzetting bij Nagasaki. Hij werd bekend door zijn onderzoek naar de Japanse flora en fauna. Hij voerde zijn onderzoek uit met hulp van tolken en Japanse studenten, en vanaf 1825 met zijn latere opvolger Heinrich Bürger.

In 1829 werd hij door Japan uitgewezen op verdenking van spionage. Hij had van Japanse vrienden gedetailleerde kaarten van Japan gekregen, terwijl het niet-Japanners verboden was zulke informatie te bezitten. Tijdens een ruzie tussen twee Japanners, Mamiya Rinzo en de hofastronoom Takahashi, werd de laatste ervan beschuldigd verboden informatie aan Von Siebold te hebben gegeven. Ook werd beweerd dat Von Siebold een spion was. Toen vervolgens een kaart werd onderschept die van Takahashi naar Von Siebold onderweg was, werd Von Siebold uitgewezen. Via Batavia keerde hij terug naar Nederland. Hij zou zich uiteindelijk in Leiden vestigen. Enkele Nederlandse medewerkers op Dejima stuurden hem na zijn gedwongen vertrek Japanse planten, dieren en voorwerpen. 

Zijn bekendste werk is de "Flora Japonica" dat hij met Joseph Gerhard Zuccarini schreef. Op zijn landgoed 'Nippon' bij Leiderdorp (nu binnen Leiden) bouwde hij hiervoor een broeikas. Nu bekende tuinplanten zijn door Von Siebold naar Europa gebracht. Vanuit de Hortus botanicus Leiden begonnen vele van deze planten de verovering van de Europese tuinen, zoals hosta, hortensia en diverse azalea's.

In 1842 verhief koning Willem II Von Siebold, lid van de familie Von Siebold, in de adelstand met het erfelijke predicaat jonkheer. Op latere leeftijd had Von Siebold de gelegenheid om als adviseur van de Nederlandsche Handel-maatschappij nog eens enkele jaren in Japan door te brengen (1859-1862).

In 2000 werd, mede ter ere van 400 jaar Japans-Nederlandse betrekkingen, in Leiden museum het SieboldHuis geopend. Het SieboldHuis, gevestigd in het enige tijd door Von Siebold bewoonde pand aan het Rapenburg, belicht niet alleen Von Siebold en zijn ontdekkingen, maar ook de Japanse cultuur in het algemeen.



</doc>
<doc id="185554" url="https://nl.wikipedia.org/wiki?curid=185554" title="Syndroom van Reiter">
Syndroom van Reiter

Het syndroom van Reiter of het urethro-oculosynoviale syndroom is een aandoening waarbij een aantal klachten tegelijk voorkomen, namelijk urethritis, artritis en conjunctivitis/iriditis.

De ziekte begint meestal als een reactie op een bacteriële infectie, maar niet iedereen die met die bacterie besmet wordt zal het syndroom van Reiter ontwikkelen. Vele soorten bacteriën kunnen de oorzaak zijn. De meest voorkomende verwekker in Nederland is "Chlamydia trachomatis". Andere verwekkers zijn "Neisseria gonorrhoeae", "Ureaplasma urealyticum", "Salmonella", "Shigella", "Yersinia", en "Campylobacter".

Deze vorm van artritis is als eerste door Hans Reiter - die in WO1 veldarts was, maar in WO2 betrokken was bij experimenten in concentratiekampen - beschreven tijdens de Eerste Wereldoorlog. Door slechte hygiënische omstandigheden kwam deze ziekte als gevolg van infecties vooral opvallend veel voor bij soldaten. Vandaar de volksnaam "soldatenziekte". Een meer moderne naam voor het syndroom van Reiter is "reactieve artritis". Deze naam past in het streven ziekten een naam te geven die de ziekte beschrijft en ze niet naar een persoon te noemen. Daarnaast wordt de naam (voornamelijk in Angelsaksische landen) steeds vaker vermeden vanwege opgedoken bewijs van Reiters lidmaatschap van de nazipartij en beschuldigingen van experimenten in het concentratiekamp Buchenwald.

In het beginstadium kan reactieve artritis slecht herkenbaar zijn. Hoewel de ziekte in principe bekendstaat als een gewrichtsziekte, staan de klachten van de urinewegen in het begin vaak op de voorgrond: pijn of branderig gevoel bij plassen, vaker plassen. De oogklachten komen niet bij alle patiënten voor (oogbindvlies-ontsteking of conjunctivitis). Op de huid kunnen psoriasis-achtige plekken ontstaan, vooral aan de voeten (keratoderma blenorrhagicum). Bij een deel van de patiënten (20-30%) komen psoriasis-achtige huidafwijkingen voor op de penis: rode erosieve plekken, met een wit, verheven randje. Dit wordt balanitis circinata genoemd .
Pijnlijke gewrichtsontstekingen ontwikkelen zich pas een aantal dagen of enige weken later. Deze treden vooral op in ruggenwervels, de heup-, knie- en enkelgewrichten.

Er is sprake van een erfelijk aanleg. Er is een verband geconstateerd met een kenmerk in het bloed, namelijk het zogenaamde antigeen HLA-B27. HLA-B27 is ook in verband gebracht met de ziekte van Bechterew, een chronische gewrichtsaandoening waar reactieve artritis op lijkt.

Zoals gezegd is de ziekte in het beginstadium lastig te herkennen. Met bloedonderzoek kan een verhoogde bloedbezinking worden gevonden. Dit komt echter ook bij heel veel andere ziekten voor.



</doc>
<doc id="185608" url="https://nl.wikipedia.org/wiki?curid=185608" title="Gezichtsvermogen">
Gezichtsvermogen

Gezichtsvermogen is het vermogen van een organisme om belichte objecten waar te nemen, veelal driedimensionaal en in kleur. De mens ziet kleuren in het spectrum van rood tot violet. Het oog is het orgaan van het gezichtsvermogen. Waarnemen met dit zintuig heet zien.

Het woord 'gezichtsvermogen' wordt ook gebruikt als omvattende term voor een aantal parameters:

De functie van het gezichtsvermogen is het zich kunnen oriënteren in de belichte wereld doordat objecten licht terugkaatsen op verschillende helderheidsniveaus, in verschillende patronen en in verschillende kleuren. Informatie uit dit zintuig wordt gecombineerd met informatie van de proprioceptie, de tastzin en het evenwichtsorgaan om een compleet beeld van de plaats van het organisme in de omvattende objectenwereld te kunnen bepalen.
De lichtgevoelige receptoren van het gezichtsvermogen (de staafjes en de kegeltjes) bevinden zich achter het netvlies van het oog, of de ogen. Het oog of de ogen zitten op hun beurt bij veel organismen aan de voorzijde van het hoofd, maar soms ook elders, bijvoorbeeld op de poten. Bij meer dan één oog, is het mogelijk om driedimensionaal te kijken.

Licht valt het oog binnen door het hoornvlies en de voorste oogkamer, via de als diafragma werkende pupil van de iris en via de achterste oogkamer, geprojecteerd door de ooglens en passerend door het glasachtig lichaam op de lichtgevoelige receptoren achter het netvlies. Daar worden de lichtindrukken omgevormd tot actiepotentialen in de gezichtszenuw.

Een groot deel van de hersenen heeft een functie bij de verwerking van de prikkels die het netvlies afgeeft. Zien is net zo veel een functie van het zenuwstelsel als van de ogen.

"Bron: liv.ac.uk"
Behalve door oogziekte of oogbeschadiging kan een mens ook slechtziend of blind zijn door beschadiging van het zenuwstelsel. Dit kan variëren van halfzijdige blindheid, bijvoorbeeld niet zien wat er van rechts aankomt, tot CVI, waarbij de patiënt niet kan verwerken wat zijn ogen hem vertellen en de patiënt de blik niet richt.

Er zijn twee soorten lichtprikkels: Licht met kleurtonen en licht met grijstonen. In beide gevallen worden er fotonen omgezet in actiepotentialen door gespecialiseerde receptoren.

Om de visus te bepalen kan gebruik worden gemaakt van de Snellenkaart. Deze kaart is ontwikkeld door de Nederlandse oogarts Herman Snellen. Met deze kaart kan bepaald worden of de visus afwijkt ten opzichte van de gemiddelde gezichtsscherpte. Als bijvoorbeeld op een afstand van 6 meter de referentie-letters voor 6 meter gelezen kunnen worden, dan is de visus in ieder geval gelijk aan 1. Kan iemand nog kleinere letters lezen dan is de visus groter dan 1. 1,5 komt wel voor bij jonge gezonde mensen. Het is onjuist de visus in procenten aan te willen geven, zoals wel vaak gebeurt. Iemand met een visus van 0,5 is niet 'half blind': hij of zij heeft op een afstand waarop een ander een 1 mm grote letter nog kan lezen, een 2 mm grote letter nodig.

Voor kleurwaarneming bestaan andere testkaarten, ook voor dieptezien zijn testmethoden. Voor de oogbewegingen volstaat een eenvoudig klinisch onderzoek meestal. Voor de gezichtsveldbepaling zijn eenvoudige methoden die zonder apparatuur uit te voeren zijn en automatische apparaten die een meer gekwantificeerd resultaat geven.


</doc>
<doc id="185882" url="https://nl.wikipedia.org/wiki?curid=185882" title="Sensorische zenuwcel">
Sensorische zenuwcel

Sensorische zenuwcellen (ook wel "gevoelszenuwcellen" of "afferente zenuwcellen") geleiden impulsen van zintuigcellen naar het centrale zenuwstelsel. De cellichamen van de meeste sensorische zenuwcellen liggen vlak bij het centrale zenuwstelsel. Een sensorische zenuwcel heeft een lange dendriet (formeel eigenlijk het "perifere deel van het pseudo-unipolaire axon") en een kortere axon (feitelijk het "centrale deel" van het axon). Soms is de dendriet wel een meter lang, bijvoorbeeld bij een sensorische zenuwcel die impulsen geleidt van een zintuigcel in een teen naar het cellichaam vlak bij het ruggenmerg.Deze afferente zenuwcellen krijgen hun impulsen van een gevoelsreceptor en hebben meestal maar 1 uitloper, die zich direct in twee vertakt, een naar de receptor en een naar het centraal zenuwstelsel



</doc>
<doc id="185955" url="https://nl.wikipedia.org/wiki?curid=185955" title="Algofobie">
Algofobie

Algofobie, ook wel algiofobie of panthofobie, is een ziekelijke vrees voor het ondergaan van pijn. De naam is afkomstig van het Griekse ἄλγος "álgos", pijn en φόβος "phóbos", angst.

Pijn is voor vrijwel iedereen een onaangename ervaring, maar bij algofobie is de angst veel sterker dan normaal. Bij het ervaren van pijn of de anticipatie ervan kan iemand verstijven van angst, maar ook kan het gedrag onhandelbaar worden en er kunnen agressie of paniekaanvallen optreden. 
Algolagnie kan als tegenhanger van algofobie worden gezien.


</doc>
<doc id="185978" url="https://nl.wikipedia.org/wiki?curid=185978" title="Bloedgroepantigeen">
Bloedgroepantigeen

Bloedgroepantigenen zijn eiwitten op de buitenkant van rode bloedcellen. Deze antigenen bepalen de bloedgroep. Er zijn op dit moment meer dan 400 bloedgroepantigenen geïdentificeerd. 

De bepaling van de bloedgroepantigenen is belangrijk bij bloedtransfusies. Door het nauwkeurig bepalen van de comptabiliteit van het bloed van de donor en de ontvanger kan voorkomen worden dat het lichaam antistoffen gaat produceren tegen het ontvangen bloed. De, voor bloedtransfusies, belangrijkste antigenen zijn het AB0-systeem en de rhesusfactor.

Andere bloedgroepen zijn de kell-, duffy-, lutheran-, kidd-, MNS-, lewis-, P-, Xg-, colton- en diegobloedgroep.
Mensen van Europese origine zijn meestal duffypositief. Duffynegatieve mensen zijn vaak van Afrikaanse origine. Iemand zonder het duffyantigeen is erg allergisch voor duffypositief bloed.

Antigeen


</doc>
<doc id="186294" url="https://nl.wikipedia.org/wiki?curid=186294" title="Epigyne">
Epigyne

De epigyne van een spin is de uitwendige geslachtsopening van het vrouwtje, die zich bevindt aan de buikzijde van het achterlijf, dicht bij het kopborststuk. 

De vorm van de epigyne is voor de bestudering van spinnen van groot belang: een zeer groot percentage van de spinnen kan namelijk binnen het genus (geslacht) alleen op naam worden gebracht aan de hand van dit kenmerk. Bij mannetjesspinnen vervult de vorm van de palp een soortgelijke functie. 

Dit hangt samen met de paringsgewoonten van spinnen: er vindt bij spinnen geen paring plaats door direct contact van de wederzijdse geslachtsopeningen, maar het mannetje produceert wat sperma op een speciaal hiervoor gesponnen webje dat hij vervolgens opzuigt in de palpen. De palp wordt dan bij de paring die na een vaak uitgebreid baltsritueel plaatsvindt in de epigyne gebracht. 


</doc>
<doc id="186444" url="https://nl.wikipedia.org/wiki?curid=186444" title="Pedipalp">
Pedipalp

De pedipalpen (enkelvoud: "pedipalp") of pedipalpi (enkelvoud: "pedipalpus") zijn de tastorganen van spinachtigen. Bij mannetjesspinnen zijn dit ook de paringsorganen. Voor tangkakigen zijn de palpen van het mannetje bovendien een belangrijk determinatiekenmerk, in vele gevallen nodig om de spin binnen het geslacht op naam te kunnen brengen. Bij vrouwtjes wordt hiervoor naar de epigyne gekeken. 

De pedipalpen zijn gelede, wel wat op een poot gelijkende organen met 6 segmenten, genaamd (van het lichaam naar het uiteinde): "coxa", "trochanter", "femur", "patella", "tibia" en "tarsus". De eindleden van mannelijke spinnenpedipalpen zijn complex van structuur en hebben een uitgebreide eigen anatomische nomenclatuur.

Aan de pedipalpen kan ook een leek gemakkelijk het geslacht van een willekeurige, volwassen spin vaststellen. Is het laatste pedipalpsegment niet verdikt dan gaat het om een vrouwtje. Is er een duidelijke knopvormige verdikking dan is het een mannetje. Bij onvolwassen exemplaren is bij de mannetjes het laatste pedipalpsegment wel meestal al dikker dan bij vrouwtjes.



</doc>
<doc id="186448" url="https://nl.wikipedia.org/wiki?curid=186448" title="Palp">
Palp

Een palp of palpus (Latijn: "palpus" = handpalm) is een klein structuurtje dat zich op de buitenrand van de mandibel, de maxillula, de maxilla of de maxillipede van kreeftachtigen bevindt. Op de mandibel en de maxilipede kan het uit meerdere segmentjes bestaan. Soms is de palp gereduceerd of zelfs afwezig. Insecten hebben labiale ("palpus labialis") en maxillaire palpen ("palpus maxillaris").


</doc>
<doc id="186579" url="https://nl.wikipedia.org/wiki?curid=186579" title="Fytochroom">
Fytochroom

Fytochroom is een plantpigment, dat betrokken is bij het waarnemen van licht en werkt als een lichtsensor. Hierdoor wordt het dag- en nachtritme geregeld en gaat de plant naar het licht toegroeien als het in de schaduw komt te staan. Veel bloemplanten ("Angiospermae") gebruiken fytochroom om de bloei te reguleren.

Er zijn twee soorten fytochroom B (isomeren)
Fytochroom B1 absorbeert het rode licht van 660 nm, terwijl fytochroom B2 het verrood licht van 730 nm absorbeert. Daglicht bestaat voor een groot gedeelte uit rood licht en er is dan vooral het fytochroom B2 aanwezig. Gedurende de nacht verandert het fytochroom B2 in fytochroom B1.

Veel bloemplanten reageren met bloei op de verschillen in daglengte in de verschillende seizoenen. Er zijn langedag-, dag neutrale en korte-dagplanten. Lange-dagplanten bloeien in het voorjaar en de zomer als de dagen steeds langer worden en er een bepaalde daglengte is bereikt. Korte-dagplanten bloeien pas als de dagen korter worden en er een bepaalde daglengte is bereikt. Dag neutrale planten gebruiken voor hun bloei geen daglengte, maar bijvoorbeeld de temperatuur en gaan pas bloeien als er een bepaalde koude- of warmtesom is bereikt.

Bloemen reageren ook op fytochroom. Zo openen de bloemknoppen van "Ipomoea" zich in de loop van de dag onder invloed van de zon en die van de Avondkoekoeksbloem in de avond.

Fytochroom B2 gaat de strekking van zaailingen tegen, omdat de kieming in de grond plaatsvindt en dus in het donker gebeurt. Komt de zaailing boven de grond dan moet de strekkingsgroei stoppen. Ook bladgroei, chlorofyl aanmaak en het rechtop laten groeien van het epicotyl of hypocotyl van zaailingen worden beïnvloed door het fytochroom.

Fytochroom werd in 1959 geïsoleerd door een groep onderzoekers van het ARS’s Pioneering Research Laboratories. Tot deze groep behoorden de plantenfysioloog Warren Butler en de biochemicus Harold Siegelman.

In 1983 werd door zowel de Quail als de Lagarias laboratoria het gezuiverde fytochroom verkregen en in 1987 werd de genetische code gepubliceerd. In 1989 werd ontdekt dat er meerdere typen fytochroom bestaan. Zo heeft de erwt twee typen, terwijl zandraket "(Arabidopsis thaliana)" vijf verschillende typen heeft.


</doc>
<doc id="186609" url="https://nl.wikipedia.org/wiki?curid=186609" title="Turgordruk">
Turgordruk

De turgordruk is de druk van de celinhoud op de celwand (van planten, schimmels of bacteriën). 

Het celmembraan kan uitzetten, de celwand in principe niet. Turgor wordt veroorzaakt doordat water door osmose de cel in gaat waardoor het celmembraan uitzet. Het effect is enigszins vergelijkbaar met het opblazen van een ballon die zich in een papieren zak bevindt. 

De celwand is volledig permeabel: water en de daarin opgeloste stoffen (onder meer ionen, suikers en aminozuren) kunnen er ongehinderd doorheen. Het celmembraan is daarentegen semipermeabel: water kan er ongehinderd doorheen, maar de opgeloste stoffen alleen via speciale transporteiwitten. 

De gezamenlijke concentratie van deze opgeloste stoffen bepaalt de osmolariteit. Hoe meer stoffen er in water opgelost zijn, hoe hoger de osmolariteit. Wanneer de osmolariteit binnen de cel kleiner is dan buiten de cel, is de celinhoud hypotoon en gaat er meer water de cel in dan eruit, wat bijdraagt aan turgor. Omgekeerd gaat er bij hypertone celinhoud meer water uit de cel dan erin. Als de osmolariteit van de celinhoud en de extracellulaire vloeistof even groot zijn, zijn deze isotoon en vindt er geen netto transport van water plaats.

Turgor is verantwoordelijk voor de stevigheid van planten. Deze hebben namelijk in tegenstelling tot dieren een celwand om de cel, die als de cel water opneemt door tegendruk stevigheid verleent aan de plant...

Het water dat nodig is voor turgor wordt door de wortels van de plant opgenomen. Als de plant door verdamping meer water verliest dan de wortels kunnen opnemen, is het resultaat dat de turgor in de bladeren verdwijnt, en de bladeren of de hele plant slap gaan hangen. Hetzelfde gebeurt als het extracellulaire milieu hypertoon is, ook dan kan de plant niet voldoende water opnemen. Dan is er sprake van plasmolyse.




</doc>
<doc id="187887" url="https://nl.wikipedia.org/wiki?curid=187887" title="18q-syndroom">
18q-syndroom

Het 18q-syndroom (deletie chromosoom 18) is een chromosomale afwijking waarbij er een stukje van de lange arm van het 18e chromosoom ontbreekt. 
Deze afwijking is zeer zeldzaam. In Nederland worden gemiddeld twee nieuwe gevallen per jaar ontdekt. Het klinisch beeld is zeer divers. De hoofdkenmerken zijn hypotonie (spierslapte), gehoorproblemen, dysmorfische kenmerken (lage duiminplant, wat achterblijven in groei van het middelste gedeelte van het gezicht waardoor onderbeet ontstaat) hartafwijkingen, verstandelijke achterstand (mentale retardatie) in diverse gradaties en gestoorde spraak/taalontwikkeling (dysfasie).


</doc>
<doc id="188127" url="https://nl.wikipedia.org/wiki?curid=188127" title="Enterotoxine">
Enterotoxine

Een enterotoxine is een virulentiefactor die vrijkomt als het organisme groeit, en dit op de dunne darm inwerkt. Dit leidt meestal tot massieve secretie van water en opgeloste stoffen. Onder andere cholera wordt hierdoor veroorzaakt.

Sommige pathogene (ziekteverwekkende) bacteriën produceren virulentiefactoren, extracellulaire proteïnen die helpen bij het in stand houden van de ziekte.


</doc>
<doc id="188395" url="https://nl.wikipedia.org/wiki?curid=188395" title="Wiggenbeen">
Wiggenbeen

Het os sphenoidale of wiggenbeen is één van de botten in de basis van de schedel. Het bevindt zich op ooghoogte in het midden van de schedel, is vlindervormig en ongeveer tien centimeter breed. In dit bot bevindt zich een holte, de "sinus sphenoidalis". Hierachter zit de "sella Turcica" (= Turkse zadel). Daarin ligt de hypofyse. Het hellende vlak van de achterzijde van het os sphenoidale dat ondersteuning geeft aan de pons wordt clivus genoemd.

De naam os sphenoidale is afkomstig van Oudgrieks σφηνοειδής, "sphenoeidès", "wigvormig", afgeleid van σφήν, "wig" vanwege het wigvormige uiterlijk van het bot.

Het wiggenbeen is het eerste bot dat in het embryo wordt gevormd. In het begin van het embryo is het plat, zoals bij alle zoogdieren. Als de hersenen en het zenuwstelsel zich beginnen te ontwikkelen ontvouwt het wiggenbeen zich en krijgt het zijn uiteindelijke vorm. Als die ontvouwing niet optreedt, ontstaat er nauwelijks hersenvorming en een reusachtige kaak, waardoor het embryo niet levensvatbaar is. Een dergelijke schedel lijkt veel op het oorspronkelijk model van de zoogdierschedel; tijdens de evolutie van de mens is het wiggenbeen namelijk bij het steeds verder rechtoplopen meer naar beneden gekromd.

Het sfenoïde dat bij sommige zoogdieren waaronder de mens en andere primaten voorkomt, is een versmelting van het basisfenoïde, parasfenoïde en de pterygoïden bij meer basale gewervelden.

Bij een hypofyseoperatie wordt eerst het neustussenschot verwijderd. Vervolgens wordt een gat geboord in het wiggenbeen om uiteindelijk via de sella Turcica bij de hypofyse te komen.


</doc>
<doc id="188588" url="https://nl.wikipedia.org/wiki?curid=188588" title="Slaap (anatomie)">
Slaap (anatomie)

De slaap is de zijkant van het hoofd, achter de ogen. In de cladistiek worden de gewervelde landdieren geclassificeerd op basis van de anatomie van de slaap. De meeste gewervelden hebben ter plekke van de slaap een opening in de schedel, wat de slaap tot een kwetsbare plek maakt, maar er bestaat ook een groep, de Anapsida, die niet zo'n opening heeft. De enige nog voorkomende soorten in deze groep zijn schildpadden.

De vermelding in Wikipedia van de slaap als kwetsbare plek van de menselijke schedel werd in 2006 door de procureur-generaal mr. Machielse aangehaald in de door hem genomen conclusie in een cassatiezaak voor de Hoge Raad met betrekking tot noodweerexces en voorwaardelijk opzet tot het toebrengen van zwaar lichamelijk letsel (arrest HR 19 september 2006). In deze strafzaak werd door de procureur-generaal gesteld dat de betreffende verdachte, gezien de wijze waarop hij had gehandeld en de plaatsen van het lichaam waar hij het slachtoffer met klappen had geraakt, zich willens en wetens moet hebben blootgesteld aan de aanmerkelijke kans dat in geval van voltooiing van het door hem voorgenomen misdrijf dat slachtoffer als gevolg van dat handelen zwaar lichamelijk letsel zou hebben opgelopen, dat dit gevolg was te voorzien en ook door de verdachte móet zijn voorzien, en dat zijn opzet dus voorwaardelijk op dit gevolg was gericht.


</doc>
<doc id="188770" url="https://nl.wikipedia.org/wiki?curid=188770" title="Quarantaine">
Quarantaine

Quarantaine: "quaranta giorni" (veertig dagen), is een van origine medische term die afkomstig is uit het Italiaans ten tijde van de pestepidemie in de 14e eeuw. Deze maatregel ziet toe op het afschermen van risicobronnen ter vermindering van verspreiding van een infectie.

Dit is het apart doen houden van mensen en dieren voor een bepaalde tijd, bijvoorbeeld voordat ze een land binnengaan. Doel van de quarantaine is het verminderen van het risico voor het verspreiden van een ziekte.

Bijvoorbeeld, vanwege het risico op hondsdolheid vanuit het Europese continent, deed het Verenigd Koninkrijk alle honden en andersoortige dieren eerst voor 6 maanden in quarantaine. Deze richtlijn werd in de 21e eeuw afgeschaft en een nieuw systeem van dierenpaspoorten werd ingevoerd, waarbij dieren het land binnengelaten mogen worden als men kan aantonen dat de dieren binnen een bepaalde periode afdoende zijn gevaccineerd. 

Een ander voorbeeld is de pest. Milaan is hiervan gespaard gebleven door quarantaine toe te passen en een enorme muur rond de stad te bouwen.

In het geval van mensen zijn er ook mensenrechtenkwesties betrokken bij het invoeren van quarantaines, zeker in gevallen van lange opsluiting of uitsluiting uit de samenleving, zoals in het geval van Mary Mallon, een tyfusdrager. In Nederland kunnen bij vaststelling van bepaalde besmettelijke ziekten (bijvoorbeeld polio, difterie, SARS, pokken, etc.) de volgende maatregelen worden genomen door de burgemeester: 
Deze maatregelen worden aan de betrokkene bekendgemaakt door middel van een bestuursrechtelijke beschikking. Indien de betrokkene medewerking weigert kan gebruikgemaakt worden van bestuursdwang. De betrokkene krijgt de beschikking over een raadsman en de quarantaine kan rechterlijk worden getoetst. Zodra het gevaar is opgeheven of op minder ingrijpende wijze kan worden afgewend, moet de burgemeester de maatregel opheffen.

Quarantaineorganismen zijn schadelijke organismen die in een bepaald land (nog) niet voorkomen. Dit kunnen schimmels, bacteriën, insecten, virussen, viroïden, maar ook planten en dieren zijn. Om te voorkomen dat deze organismen geïmporteerd en verspreid worden gelden er wettelijke regels, de fytosanitaire maatregelen, opgenomen in de Richtlijn 2000/29/EG van de EU (Zie externe link). Ook is er een lijst opgesteld met de namen van de quarantaineorganismen. Op de quarantainelijst van de EU staan ongeveer 300 organismen. Voor deze organismen geldt een nultolerantie. Ze mogen dus niet voorkomen op geïmporteerde goederen. De Plantenziektenkundige Dienst controleert samen met de douane hierop. Enkele maatregelen ter voorkoming van import zijn dat bij de invoer van goederen de containers gegast worden en vliegtuigen voordat ze landen in de lucht uitwendig ontsmet. Daarnaast zijn er maatregelen die genomen moeten worden in het geval dat een quarantaineorganisme gevonden wordt. Een voorbeeld van zo'n organisme is de maïswortelboorder. Een ander voorbeeld is het aardappelspindelknolviroïde. In sommige gevallen wordt de strijd verloren, zoals bij de coloradokever en wordt deze niet meer als een quarantaineorganisme beschouwd.

Quarantaine is ook een term die wordt gebruikt voor het blokkeren van havens of gehele landen, zoals de marineblokkade van Cuba tijdens de Cuba-crisis in de jaren 60.

In de informatica wordt de term quarantaine gebruikt voor het isoleren van computervirussen en andere malware in een speciale directory voor verdere verwerking/behandeling of verwijdering. Ook wordt zij gebruikt voor het isoleren van computers in een eigen netwerksegment, meestal omdat zo'n computer vreemde gedragingen vertoont op het computernetwerk, of niet voldoet aan bepaalde toegangs- of gebruikscriteria. Vaak wordt deze isolatie vormgegeven door policies op een router, DHCP aanpassingen, of VLAN aanpassingen. Deze isolatie kan betekenen dat er geen, of (zeer) beperkte toegang tot andere computers in het computernetwerk of Internet gegeven wordt.

Quarantaine op computernetwerken: Pre-admission control

Quarantainestelling voordat een computer het computernetwerk op mag, wordt aangeduid met de term pre-admission control. Pre-admission control wordt meestal gekoppeld aan een aantal eisen waaraan voldaan moet worden voordat toegang verleend wordt. Die eisen kunnen bestaan uit een set technische eisen, zoals een bepaald patchlevel (zijn alle securitypatches geïnstalleerd?), het actief hebben van een (personal) firewall en recente virusdefinities voor de antivirussoftware. Ook kunnen er eisen gesteld worden voor het vaststellen van de identiteit van de gebruiker van de computer, bijvoorbeeld door RADIUS, 802.1X of e-mail adres authenticatie. Een deel van de beschikbare pre-admission control oplossingen vereisen software op de client, terwijl andere oplossingen client-onafhankelijk opereren.

Quarantaine op computernetwerken: Post-admission control

Quarantainestelling nadat een computer al op een computernetwerk toegelaten was, wordt aangeduid met de term post-admission control. Post-admission control wordt meestal gekoppeld aan bepaalde gebruiksvoorwaarden van het computernetwerk. Een veelgebruikte variant is het toepassen van een detectiecomponent (ook wel: honeypot) om onregelmatig gedrag van een computer te detecteren. Daarnaast wordt quarantainestelling gebruikt om computers om andere redenen te isoleren, bijvoorbeeld bij betalingsachterstanden of bij het aanbieden van auteursrechtelijk beschermd materiaal.



</doc>
<doc id="188868" url="https://nl.wikipedia.org/wiki?curid=188868" title="Ailurofobie">
Ailurofobie

Ailurofobie (Oudgrieks: αἴλουρος "aílouros", kat en φόβος "phóbos", angst/vrees) is een specifieke fobie, de ziekelijke vrees voor katten.

Mogelijk bestaat bij iedereen een zekere oerangst voor katten, omdat het roofdieren zijn, maar van een echte fobie is pas sprake als een persoon zo bang is dat hij katten zo veel mogelijk mijdt of in confrontatie met de dieren zelfs paniekaanvallen krijgt.

Juist bij katten speelt een probleem dat de verschijnselen alleen maar erger maakt. Katten zijn voor contact afhankelijk van oogcontact; katten kijken elkaar altijd aan. Honden bijvoorbeeld beginnen direct te snuffelen. Mensen met ailurofobie zitten de hele tijd naar de kat te kijken vanwege hun angst; de kat denkt echter dat je contact met hem/haar zoekt en komt dan ook naar de desbetreffende persoon toe.

Meestal kan de fobie, die zich op ernstige wijze kan openbaren, met behulp van psychologische begeleiding worden verholpen. De wijze waarop dit gebeurt is afhankelijk van de persoon en de manier waarop de fobie is ontstaan. 

Een aantal historische personen die waarschijnlijk leden aan ailurofobie waren Napoleon Bonaparte, Julius Caesar, Genghis Khan, Benito Mussolini en Adolf Hitler. Ook La Toya Jackson en Jodie Foster lijden aan ailurofobie.

Een oud verhaal gaat dat katten adem kunnen stelen; ze gaan op je borstkas liggen en houden de adem van je weg. Dat klopt natuurlijk niet; de druk van het gewicht van de kat kan er wel voor zorgen dat de inspanning om adem te halen te groot kan worden. 


</doc>
<doc id="188870" url="https://nl.wikipedia.org/wiki?curid=188870" title="Kynofobie">
Kynofobie

Kynofobie is een specifieke fobie, de ziekelijke en irreële vrees voor honden. Het woord is afgeleid van het Griekse κύων "kúōn", hond en φόβος "phobos", angst/vrees. De aandoening wordt ook wel canofobie genoemd, van het Latijnse "canis", hond. De fobie valt onder de dierenfobieën.

Mogelijk bestaat bij iedereen een zekere oerangst voor honden, omdat het roofdieren zijn, maar van een echte fobie is pas sprake als een persoon zo bang is, dat hij honden zo veel mogelijk mijdt of bij een confrontatie met de dieren zelfs paniekaanvallen krijgt. Hoewel de angst ernstig kan zijn, ziet de lijder wel in dat er reëel van honden onder de meeste normale omstandigheden niets te vrezen valt.

Meestal kan de fobie met behulp van psychologische begeleiding worden verholpen. De effectiefste behandeling voor dit type fobieën is de gewenningsmethode waarbij de lijder langzamerhand aan voor hem angstverwekkende situaties wordt blootgesteld, beginnend met situaties die slechts heel weinig angst oproepen.


</doc>
<doc id="189141" url="https://nl.wikipedia.org/wiki?curid=189141" title="Passagère ticstoornis">
Passagère ticstoornis

Een passagère ticstoornis is een psychische aandoening, die voldoet aan de algemene criteria voor ticstoornissen, maar waarvan de symptomen niet langer dan 12 maanden aanwezig zijn.

De tics die het meest optreden zijn schokken met het hoofd, grimassen en knipperen met de ogen. Andere tics zijn echter ook mogelijk.

In de ICD-10 is de aandoening opgenomen als afzonderlijke stoornis (F95.0). In de DSM-IV-classificatie is de aandoening vermeld onder de code 307.21.

Zie ook:


</doc>
<doc id="189233" url="https://nl.wikipedia.org/wiki?curid=189233" title="Thanatofobie">
Thanatofobie

Thanatofobie is een specifieke fobie voor de dood, om te sterven en zaken die aan sterven doen denken. De naam is afgeleid van het Griekse θάνατος "thánatos", dood en φόβος "phóbos", angst.

Een zekere angst voor de dood is bij de meeste mensen wel aanwezig en er treedt doodsangst op als iemand in levensgevaar verkeert, maar van een fobie is pas sprake als de angst niet-reëel is (wat de persoon zich ook realiseert) en het dagelijkse leven van de lijder overmatig sterk beïnvloedt.

Iemand kan bijvoorbeeld stelselmatig proberen de confrontatie met de dood te ontlopen (bv. het mijden van begrafenissen, kerkhoven of begrafenisondernemingen). Mocht de confrontatie toch plaatsvinden, kan een zeer sterke onrust of zelfs paniek ontstaan. Ook een paniekaanval die om andere redenen is ontstaan, kan tot acute thanatofobie leiden.

Psychologische hulp kan uitkomst bieden, waarbij rekening wordt gehouden met de manier waarop de fobie is ontstaan. Geestelijke verzorging kan ook helpen om met de dood te leren omgaan in het leven.


</doc>
<doc id="189331" url="https://nl.wikipedia.org/wiki?curid=189331" title="RAL (kleursysteem)">
RAL (kleursysteem)

RAL is een coderingssysteem om kleuren van verf en andere coatings te definiëren. Het systeem is in 1927 in Duitsland ontwikkeld; RAL staat voor "ReichsAusschuss für Lieferbedingungen". De standaard wordt beheerd door het "Deutsches Institut für Gütesicherung und Kennzeichnung e.V."

Er zijn op dit moment "drie" RAL-coderingssystemen. Het cijferpatroon geeft eenduidig aan welk van de drie het betreft:
Verder heeft RAL een uitgebreid kleur-referentiesysteem voor plastics. 300 panelen in zowel klassieke kleuren als semi-transparant.

Deze lijst had oorspronkelijk in 1927 40 kleuren. Thans zijn er 210 kleuren gedefinieerd. In beginsel zijn het "verfkleuren". De kleuren werden fysiek vastgelegd en met laboratorium-zorgvuldigheid gereproduceerd.

Een bepaald kleurnummer heeft een unieke kleurnaam (dat wil zeggen uniek in deze lijst) en is vertaald in 6 talen (Duits, Engels, Frans, Spaans, Italiaans, Nederlands). Bijvoorbeeld:

Deze kleurdefinities zijn standaard geworden in industrie, bouw en verkeersveiligheid.

Het eerste cijfer heeft betrekking op een bepaalde kleurtint: 

De kleuren in de bovenstaande tabel worden op iedere monitor anders weergeven, en zijn dus een benadering van de werkelijke RAL-kleuren.

Voor ontwerp is een groter kleurenpalet gewenst dan de 210 Classics. Die worden gedefinieerd in RAL Design door een kleur in drie dimensies vast te leggen: 'tint, verzadiging en intensiteit'. Deze opzet heet HSV.

De beide percentages nemen toe in stappen van 10%, al is in theorie elke tussenvorm ook voorstelbaar. Niet alle mogelijke combinaties zijn relevant voor het menselijk oog en zijn dus niet opgenomen in de lijst. Een getal als '58' (in plaats van de regelmatige 60) geeft aan dat een hoger percentage niet in de lijst staat. In dit schema zijn 1688 kleuren vastgelegd.

De beide genoemde kleurenlijsten hebben ieder een vertaling naar andere kleurcoderingen, zowel fysiek (CMYK, voor drukwerk) als digitaal (RGB voor beeldschermen). Deze vertaling is "altijd bij benadering", en kan nooit vervangend worden. De lijst is natuurlijk wel bruikbaar om in digitale ontwerpen een kleur aan te geven, waarna bij de uitvoering de precieze RAL-kleur wordt gebruikt.


</doc>
<doc id="189405" url="https://nl.wikipedia.org/wiki?curid=189405" title="Salkvaccin">
Salkvaccin

Het salkvaccin, dat genoemd is naar zijn uitvinder Jonas Salk, is een vaccin tegen polio (kinderverlamming). Het vaccin werd door Salk in 1952 getest en op 12 april 1955 gepresenteerd. Het maakt gebruik van een dood poliovirus om immuniteit tegen polio op te wekken.

Salk heeft nooit patent aangevraagd op het vaccin. Toen hem tijdens een televisie-interview werd gevraagd wie de octrooihouder was, antwoordde hij als volgt: ""Well the people, I would say. There is no patent. Could you patent the sun?"" (Nederlands: "Nou, het volk, zou ik zeggen. Er is geen patent. Zou je patent kunnen aanvragen op de zon?").


</doc>
<doc id="189452" url="https://nl.wikipedia.org/wiki?curid=189452" title="Vilt (textiel)">
Vilt (textiel)

Vilt is een niet-geweven textielsoort die wordt vervaardigd door samenpersing van wol, haze- of konijnenhaar.

De vezels worden met heet water behandeld en vormen door krimpen de structuur van het materiaal.

Vilt was vermoedelijk de eerste vorm van textiel die de mens vervaardigde, al komt een prehistorische manier van ineenvlechting van plantenstrengen daar ook voor in aanmerking. In elk geval ging de uitvinding van het vilt die van het weven en het breien ruimschoots voor. De oudste bewaarde viltresten dateren van ca. 6500 voor Christus en werden gevonden in Klein-Azië.

Vilt moet altijd ten minste 30% wol bevatten omwille van de kenmerkende schubben van wol, die niet bij andere vezels voorkomen. Als de vezels langs elkaar schuiven en de schubben zijn tegengesteld gericht dan zullen de schubben in elkaar haken.
Vilt kan op verschillende wijzen gemaakt worden:

Modern vilt bestaat gewoonlijk voor een groot deel uit andere vezels dan wol omwille van de stevigheid.



</doc>
<doc id="189490" url="https://nl.wikipedia.org/wiki?curid=189490" title="Infantilisme">
Infantilisme

Infantilisme is het verlangen dat enkele mensen hebben om zich (soms/bij gelegenheid) als kind te gedragen en om dan, al of niet gedeeltelijk, als kind behandeld te worden. Fantasieën spelen vaak een grote rol. Infantilisme kan onder andere worden beleefd in de vorm van leeftijdspellen, vaak Ageplay genoemd. Infantilistische verlangens en bijbehorende fantasieën blijven meestal een leven lang aanwezig.
Over het algemeen wordt aangenomen dat infantilisme bij mannen beduidend vaker voorkomt dan bij vrouwen. Soms is dit verlangen (ook) seksueel van aard en als zodanig wordt het wel ingedeeld bij seksueel fetisjisme. Een persoon die zich hiermee bezighoudt wordt "infantilist" genoemd. Het (willen) dragen (en al of niet deels gebruiken) van luiers is meestal een wezenlijk onderdeel.

In de psychologie wordt infantilisme ingedeeld bij de parafilieën en in principe als onschadelijk beschouwd. Als er echter spanningen ontstaan tussen de infantilist en de omgeving, bijvoorbeeld in de zin van een gevoel van isolement (met niemand over het onderwerp verwachten te kunnen praten), kunnen die spanningen wel leiden tot psychische klachten.

Er is overigens geen enkel verband met pedofilie: een infantilist heeft geen seksueel verlangen naar kinderen, hij/zij wil qua beleving "zelf" een kind zijn. Infantilisme heeft raakvlakken met regressie, maar in tegenstelling tot regressie is infantilisme geen afweermechanisme dat zich in het onderbewuste afspeelt. Wanneer een infantilist toegeeft aan deze drang dan is dat een bewuste keuze. Wellicht heeft infantilisme nog de meeste overeenkomsten met travestie; een infantilist heeft een drang om zich voor te doen als iets wat hij in werkelijkheid niet is. Soms heeft infantilisme ook daadwerkelijk een travestie-element (zie verder onder "Combinatie met andere verlangens").

Dit verlangen heeft zijn oorsprong vaak in de vroege kindertijd: veel infantilisten verklaren zich niet te kunnen herinneren dat er ooit een periode in hun leven is geweest waarin zij dit verlangen niet hadden.

Een typische infantilist is zich bewust geworden van zijn verlangen tussen het vijfde en achtste levensjaar. In die periode vindt vaak een "trigger event" plaats waardoor het kind zich er ineens van bewust wordt dat het er naar verlangt een luier om te hebben. Een "trigger event" kan zoiets eenvoudigs zijn als het zien van een baby of peuter in een luier.

Na dit "trigger event" is het verlangen meestal latent aanwezig totdat de puberteit intreedt.
Tussen het tiende en veertiende levensjaar beginnen fantasieën over als klein kind behandeld worden/zich als klein kind (mogen) gedragen een steeds prominentere plek in te nemen in de gedachtewereld van het kind. Mogelijk worden fantasieën vanaf dat moment ook nagespeeld. Dit zal uiteraard mede afhankelijk zijn van al of niet door plaats en tijd geboden gelegenheden tot dergelijke rollenspellen.

Infantilisten worden vaak Adult baby's genoemd. Dit mede om een onderscheid te maken met zogenaamde Diaper Lovers.

Een infantilist wordt "Adult Baby" (AB) (of soms "Adult Toddler") genoemd wanneer de persoon interesse heeft in rollenspellen waarin de rol van een klein kind volledig wordt aangenomen en/of daarmee samenhangende fantasieën heeft. Dit spel wordt soms leeftijdsspel of "Age Play" genoemd. Dit spel kan alleen gespeeld worden, maar wordt bij voorkeur samen met anderen gespeeld. Als met meerdere personen gespeeld wordt, kan hierbij ook een "ouder-rol" vervuld worden. Aspecten van het rollenspel zijn bijvoorbeeld: het drinken uit een zuigfles en/of tuitbeker, specifieke baby- of peuterproducten en/of ander "kindervoedsel" (pannenkoeken, appelmoes, patates frites) eten en drinken, op een speen zuigen of duimen, spelen met kinderspeelgoed en/of als baby of peuter gekleed gaan. Luiers zijn in dit geval een onderdeel van het rollenspel.

Fantasieën kunnen ook worden beleefd met behulp van zelf geschreven verhalen en/of verhalen van andere "AB-infantilisten". 
Wanneer een tiener deze interesse ontwikkeld wordt eventueel gesproken van een "Teen Baby" (TB).

Veel Adult Baby's ervaren de momenten waarop ze zich klein voelen als een periode van totale ontspanning. Het wordt dan ook vaak gezien als een reactie op of verwerking van de verantwoordelijkheden en verplichtingen die ze als volwassene hebben in het dagelijks leven.

Een persoon die het prettig vindt om een luier te dragen, maar niet of in beperkte mate de behoefte voelt om zich bij wijze van spel als kind te gedragen, wordt "Diaper Lover" (DL) genoemd. Volgens de strikte definitie van het woord is een Diaper Lover geen infantilist.

De scheidslijn tussen de twee hierboven beschreven categorieën is overigens onscherp; in werkelijkheid zijn geen twee infantilisten of Diaper Lovers aan elkaar gelijk.

Infantilisme kan uiteraard gepaard gaan met andere verlangens. Zo verlangen mannelijke infantilisten er vaak ook in meer of mindere mate naar om als meisje behandeld te worden. Een dergelijke infantilist wordt in de regel Sissy baby genoemd. Het als man klein meisje willen zijn kan ook gepaard met transseksuele gevoelens.

Vaak is er een link met BDSM/Bondage/sadomasochisme. Zo is er het verlangen meer of minder nadrukkelijk gedomineerd te worden door een "ouder-rol". Weliswaar kan die dominantie op een liefdevolle/verzorgende manier vorm gegeven worden.

Ook zijn veel infantilisten niet alleen op het kinderlijke georiënteerd en beleven ze ook puur als volwassen seksualiteit/intimiteit. Daarbij kunnen infantilisten polyamoreus zijn, eventueel worden met verschillende liefdescontacten verschillende gevoelens gedeeld.


</doc>
<doc id="189533" url="https://nl.wikipedia.org/wiki?curid=189533" title="Frans Tutuhatunewa">
Frans Tutuhatunewa

Frans Lodewijk Johannis Tutuhatunewa (Batavia, 26 juni 1923 - Breda, 22 oktober 2016) was van 1993 tot 2010 president in ballingschap van de Republik Maluku Selatan (RMS) en arts.

Tutuhatunewa werd geboren in de regeringswijk Weltevreden, een buitenwijk van de toenmalig Nederlands-Indische hoofdstad Batavia (tegenwoordig Jakarta), waar zijn vader douane-functionaris was. Na de Tweede Wereldoorlog was hij gids voor de Britse militairen die na de Japanse capitulatie in Nederlands-Indië aankwamen. Daarna heeft hij nog gediend in het Koninklijk Nederlandsch-Indisch Leger (KNIL) maar hij kon die dienst voortijdig verlaten om zijn middelbare studie af te maken.

In 1951 kwamen bijna 4000 KNIL-militairen met hun familie (in totaal ongeveer 12500 personen) vanuit het voormalige Nederlands-Indië naar Nederland voor wat bedoeld was als een tijdelijk verblijf ("zie Geschiedenis van de Molukkers in Nederland"). Tutuhatunewa kwam als pleegzoon van de adjudant onderofficier magazijnmeester J. Mailuhuw naar Nederland omdat zijn eigen vader overleden was aan een in een Indonesisch kamp opgelopen ziekte. Aangezien Tutuhatunewa betrokken was bij de organisatie van deze operatie ging hij met het laatste schip naar Nederland mee. Samen met het gezin Mailuhuw vertrok Tutuhatunewa met het schip de Kota Inten op 25 mei 1951 naar Nederland waar ze op 21 juni 1951 in Rotterdam aankwamen. Na een half jaar in Middelburg te hebben gewoond verhuisde hij naar Amsterdam waar hij dankzij een beurs aan de VU medicijnen kon gaan studeren. In november 1964 werd hij hij huisarts in het Friese Burum. Kort daarvoor was hij getrouwd met Inge Walther die hij leerde kennen in een ziekenhuis in Haarlem waar zij verpleegster was. In januari 1975 werd Tutuhatunewa minister van algemene zaken in de RMS.

Tijdens de treinkaping bij Wijster in december 1975 is er de toezegging gedaan dat de Nederlandse regering een gesprek zou voeren met vertegenwoordigers van de Molukse gemeenschap in Nederland. Op 17 januari 1976 volgde inderdaad zo'n gesprek al werd officieel ontkend dat het gesprek een gevolg was van de toezegging een maand eerder. De Molukkers werden onder andere vertegenwoordigd door de president in ballingschap ir. Manusama en Tutuhatunewa.

In 1977 trad Tutuhatunewa, destijds minister in het RMS-kabinet, op als bemiddelaar bij de treinkaping bij De Punt. Zo wist hij te bereiken dat twee zwangere vrouwen de trein mochten verlaten waaronder de latere burgemeester van Utrecht Annie Brouwer-Korf. Tijdens zijn bezoek aan de trein was er volgens hem geen sprake van een slechte gezondheid bij de gegijzelden. Desondanks speelde de slechte gezondheid van de gegijzelden mee bij het besluit om de trein op de ochtend van 11 juni te bestormen.

In september 1980 werd besloten dat Tutuhatunewa op termijn Manusama zou opvolgen en later dat jaar nam hij afscheid van zijn praktijk in Friesland om per 1 januari 1981 te gaan werken als arts bij de Boerhaavekliniek voor verslavingsziekten te Schiedam. Hiermee kwam hij in de buurt te wonen van de toen 70-jarige Manusama die in Rotterdam woonde.

In april 1993 droeg Manusama in de Moluks Evangelische Kerk in Assen het presidentschap van de RMS over aan de toen 69-jarige Tutuhatunewa. In 2001 kwam Tutuhatunewa in het nieuws toen bleek dat de RMS financiële steun verleende aan het verzet op de Zuid-Molukken waarbij hij niet wilde uitsluiten dat dat geld ook gebruikt zou kunnen worden voor de aankoop van wapens.

Tijdens zijn speech op de 59-ste proclamatiedag van de RMS kondigde Tutuhatunewa aan in de zomer van 2009 het ambt over te dragen aan de huidige vicepresident, John Wattilete. Later werd dat verschoven naar april 2010, omdat het voornemen bestond om tegelijk met zijn installatie ook het kabinet uit te breiden. Op 17 april 2010 werd Wattilete beëdigd als nieuwe president van de RMS. Hiermee bestond de gehele leiding van de RMS uit Molukkers die in Nederland geboren waren. Eind 2016 overleed Tutuhatunewa op 93-jarige leeftijd.


</doc>
<doc id="189583" url="https://nl.wikipedia.org/wiki?curid=189583" title="Stuit">
Stuit

Het staartbeen of stuit (Latijn: "os coccygis" of "coccyx") is het onderste deel van de menselijke wervelkolom. Het staartbeen bestaat uit 3 tot 5, maar meestal 4 samengegroeide wervels (de "staartwervels") en is aan het heiligbeen bevestigd met een gewricht dat voor een groot deel uit kraakbeen bestaat en dat in beperkte mate bewogen kan worden. De onderkant van het staartbeen kan gemakkelijk gevoeld worden boven de bilspleet.

Volgens de evolutietheorie heeft bij de mens het staartbeen zijn voornaamste functie, het ondersteunen van de staart, reeds lang verloren. Het staartbeen dient nu als aanhechtingspunt voor skeletspieren als de musculus glutaeus maximus (de voornaamste spier in de billen) en tot op zekere hoogte ook als schokdemper, wanneer de eigenaar gaat zitten.

Bij een bevalling of een val kan pijn in het staartbeen ontstaan bij het zitten (of opstaan). Een gebroken staartbeen geneest over het algemeen vanzelf. Soms treedt er ook pijn in het staartbeen op zonder duidelijke aanleiding. Dit wordt Coccygodynie genoemd, zie aldaar. Het verwijderen van het staartbeen (coccygectomie) gebeurt niet/nauwelijks in Nederland.

Voor veel mensen (vaak vrouwen) is een pijnlijk staartbeen een erg vervelende "blessure", vooral bij zittend werk. Het is echter mogelijk om bij bepaalde fabrikanten een aangepaste zitting te krijgen met een zgn. staartbeenuitsparing, een simpele aanpassing die veel oplevert.



</doc>
<doc id="189832" url="https://nl.wikipedia.org/wiki?curid=189832" title="Pantone">
Pantone

Pantone is een bedrijf dat kleurcoderingen publiceert. De coderingen, zoals PMS 200 ('Pantone Matching System'), zijn een eenduidige afspraak tussen alle partijen in een ontwerp- en productieproces (bijvoorbeeld ontwerper, textielleverancier en drukker). Het woord 'matching' ('overeenkomen, samenvallen') geeft aan dat het reproduceren van een bepaalde kleur een belangrijke doelstelling is; dit is geen vanzelfsprekendheid in ontwerp- en productieomgevingen.

De eerste publicatie, in 1963, was vooral gericht op grafische ontwerpers, drukkerijen, en hun kleurtechniek CMYK. Op dit moment is de catalogus uitgebreid met vertalingen naar elektronisch gemaakte kleuren voor presentatie op beeldscherm.

Oorspronkelijk werden 500 kleuren genummerd vanaf PMS 100. Later zijn daar fluorescerende kleuren aan toegevoegd ('DayGlo', PMS 801 - 842), en lichtvaste (niet-mengbare) kleuren (PMS 012, 021, 032, 071). In 1991 werd 'Pantone 1000' geïntroduceerd (1012 kleuren), met toevoegingen als 'Dry trap' (tweemaal dezelfde kleur over elkaar drukken, met intensiverend effect). De nu gebruikte lijst met 1114 kleuren is in 2000 gepubliceerd, met als toevoegingen onder meer 'Ontwerpersgeïnspireerde' kleuren (7401 - 7547). Steeds ook zijn er kleurdefinities vervallen.

Bepaalde effecten, zoals kwaliteit van de ondergrond, het gebruikte drukproces en een afwerking met glanslaag, leveren aparte stalen (kleurenwaaiers) op. Deze worden steeds aangegeven met een toegevoegde lettercode:

Daarnaast is er een druktechniek ontwikkeld met zes kleuren ('Hexachrome'). In plaats van de standaard vier kleuren van CMYK wordt gedrukt met zes kleuren: oranje en groen zijn toegevoegd, waardoor meer PMS-standaardkleuren gedrukt kunnen worden zonder de meer speciale drukkleuren te gebruiken, of de duurdere achtkleurendruk.

Pantone heeft bij al de kleuren een digitale benadering gegeven om computerontwerpen mogelijk te maken en daarbij zo veel mogelijk overeenkomst te houden tussen digitale ontwerpen (kleuren op het beeldscherm) en fysieke productie (drukwerk). Deze vertalingen zijn in RGB, HTML-tags of in systeemspecifieke coderingen.



</doc>
<doc id="190205" url="https://nl.wikipedia.org/wiki?curid=190205" title="Maagsap">
Maagsap

Maagsap is de vloeistof die wordt uitgescheiden door klieren in de maagwand. Maagsap helpt mee met de spijsvertering in de maag door grote voedseldeeltjes af te breken tot kleinere deeltjes (mechanisch door spiercontracties), die in een later stadium in de darmen beter kunnen worden afgebroken en opgenomen.

De belangrijkste bestanddelen van maagsap zijn: 
Per dag wordt ongeveer 1,5 liter maagsap geproduceerd. Deze productie geschiedt naar behoefte, dus tijdens het eten. Zelfs het ruiken van voedsel kan de maagsapproductie al in gang zetten. 

De functie van de intrinsieke factor wordt beschouwd als één van de belangrijkste functies van het maagsap en stellen dat de bijdrage van eiwitvertering veel geringer zou zijn. Een individu met sterk verminderd zuur maagsap (bijvoorbeeld door vagotomie of maagoperaties) kan redelijk gezond leven terwijl een gebrek aan intrinsieke factor tot zware storingen leidt.


</doc>
<doc id="190315" url="https://nl.wikipedia.org/wiki?curid=190315" title="HSV (kleurruimte)">
HSV (kleurruimte)

HSV (van het Engels: Hue, Saturation, Value) of KVW (Nederlands: Kleurtoon, Verzadiging, Waarde) is een model om kleuren te kunnen beschrijven, met name in verband met de andere kleurruimte RGB. Omdat de beschrijving in drie dimensies gebeurt, spreekt men van een kleurruimte. Ditzelfde model wordt ook aangeduid met HSB (voor Hue, Saturation, Brightness) of KVH (Nederlands: Kleurtoon, Verzadiging, Helderheid).
De HSV kleurruimte werd in 1978 opgezet door Alvy Ray Smith. Het is een niet-lineaire omzetting vanuit de kleurruimte RGB. 'HSV' en 'HSB' zijn twee namen voor ditzelfde model, echter HSL is een ander model.
De volgende drie componenten, die onafhankelijk van elkaar vastgesteld kunnen worden, bepalen samen de kleur:

Het HSV-model wordt vaak gebruikt in computergebaseerd grafisch ontwerpen. De ontwerper kiest eerst de 'volle kleur' (hue) uit de kleurcirkel, en kan daarna de andere twee nuances (saturation en value) aangeven. Deze werkwijze sluit gewoonlijk aan bij het ontwerpproces, waarbij de basiskleur bepalend is. Na een dergelijk ontwerpkeuze is de technische omzetting naar RGB-waarden een eenduidige berekening.

Een voordeel van HSV boven andere kleurruimtes als RGB of CMYK is dat HSV sterker overeenkomt met hoe mensen kleuren "zien". RGB en CMYK gaan uit van basiskleuren (in licht of pigment) die gemengd worden. Voor beeldscherm of drukwerk is dit nuttig, maar het menselijk oog en de menselijke indruk is eerder gebaseerd op de drie HSV-dimensies (voor de mens: kleurnaam, helderheid, grijsheid). In dit opzicht is de kleurruimte HSL zelfs nog beter.

Voor deze omzetting geldt het volgende:


De resulterende waarden zijn H (0.0 - 360.0; of vaker rond = modulo 360), S en V (ieder 0.0 - 1.0).

Bijzondere uitkomsten: 

De omzetting in deze richting verloopt als volgt:


R, G en B zijn formula_10. Dit kan eenvoudig worden omgezet naar 24-bits RGB door elke waarde te vermenigvuldigen met 255.

De HSV kleurruimte heeft geen 1-op-1 vertaling met het warmteniveau zoals dat gemeten kan worden in met radiometrie, en die beschreven wordt in golflengtes en amplitudes. Maar er is wel een indicatieve "benadering" te geven:



</doc>
<doc id="190383" url="https://nl.wikipedia.org/wiki?curid=190383" title="HSL (kleurruimte)">
HSL (kleurruimte)

HSL (of HLS, van het Engelse: Hue, Saturation, Lightness) is een kleurruimte die gebruikt wordt om kleuren te definiëren, en om om te zetten van/naar RGB-kleuren. De term 'Lightness' wordt soms verwisseld met 'Luminance' of 'Intensity'. Dit laatste geeft de afkorting HSI, waarmee dus ditzelfde systeem wordt bedoeld. HSV (=HSB) is een "ander" kleursysteem met een vergelijkbare opzet en gebruik.

Het weergeven van kleuren met de drie dimensies, zoals in HSL, levert een driedimensionaal model op (vandaar: ruimte) waarin elke kleur een eigen punt heeft. Zo is de RGB-kleurruimte een kubus, met op elke kleur-as Rood, Groen, Blauw een intensiteit van die kleur (0-100%, of hexadecimaal 00-FF). De HSL-ruimte heeft de vorm van een "dubbele kegel". De twee toppen vertegenwoordigen zwart en wit.
De dimensies zijn:

Voor deze omzetting geldt het volgende:


De resulterende waarden zijn "H" (∈ [0, 360]; of vaker rond = modulo 360), "S" en "V" (ieder ∈ [0, 1]).

Bijzondere uitkomsten: (Vooraf, voor correcte doorloop functies.) 

De omzetting in deze richting verloopt als volgt:

"R", "G" en "B" zijn ∈ [0, 1]. Dit kan eenvoudig worden omgezet naar 24-bits RGB door elke waarde te vermenigvuldigen met 255.

De definitie van de H-waarde is identiek. De begrippen Saturation zijn verschillend (hoewel wel met hetzelfde woord); de derde component is verschillend en heeft een andere naam: Lightness versus Value.

HSL komt in het gebruik sterk overeen met HSV/HSB. HSL heeft een (nog) betere weergave van en onderscheid tussen de menselijke begrippen 'verzadiging' en 'helderheid'. Daarom ook wordt HSL verkozen door ontwerpers en kunstenaars.






</doc>
<doc id="190468" url="https://nl.wikipedia.org/wiki?curid=190468" title="Platonische liefde">
Platonische liefde

Platonische liefde of een platonische relatie is in het hedendaagse denken een liefdesrelatie waaraan geen seksueel handelen (lichamelijke liefde) of begeerte te pas komt: een innige vriendschap, een liefde zonder lichamelijke wensen.

Het begrip "platonische liefde" gaat terug op de Griekse filosoof Plato, die er evenwel iets anders onder verstond en het in zijn dialoog "Symposion" uitvoerig beschreef. Hij brengt het daar in verband met het begrip 'eros', waar ons woord 'erotiek' van afstamt.

Volgens Plato was echte liefde alleen mogelijk tussen 'gelijken'. Gelijken waren diegenen die over gelijke rechten en status beschikten, of konden beschikken. Vrouwen hoorden hier in het oude Athene niet bij, en daarom was volgens Plato echte liefde tussen man en vrouw niet mogelijk. Gelijken waren in die tijd alleen mensen van hetzelfde geslacht.

Naar Plato's idee was de platonische liefde de hoogste trap van liefde, in tegenstelling tot lichamelijk begeren en seks, die hij als een eerste trap beschouwde. Van daaruit kon de mens een hogere trap bereiken door de liefde voor de juiste levensinstellingen, voor de wetenschap, en voor goede gedachten. De platonische liefde was de hoogste trap: het in elk mens aangeboren streven en begeren naar zaken als schoonheid, waarheid, en uiteindelijk goddelijkheid. Deze trap bereikten slechts weinig mensen. Diegenen die zich intensief met dit streven bezighielden noemde Plato filosofen.

Plato realiseerde zich dat voortplanting door middel van de lichamelijke liefde tussen twee personen van verschillend geslacht een noodzakelijke voorwaarde was voor het voortbestaan van de mensheid, maar wie deze eerste trap aanzag voor de hoogste vorm van liefde, stond gelijk aan de dieren. Die namen in Plato's hiërarchie een lagere plaats in dan de mens, omdat volgens hem alleen de mens (de man) een ziel heeft en de hoogste trap van liefde alleen kan bestaan tussen zielen. 

Na Plato sprak als eerste de neoplatonistische renaissancefilosoof Marsilio Ficino (1433-1499) over het idee van de "amor platonicus" (platonische liefde). Zijn uiteenzettingen hierover in "De amore" (Over de liefde) vormen de synthese van Plato's ideeën met die van de christelijke filosofie. 


</doc>
<doc id="190535" url="https://nl.wikipedia.org/wiki?curid=190535" title="Etalagebenen">
Etalagebenen

Etalagebenen is een lekenterm voor claudicatio intermittens, een van de kenmerkendste symptomen passende bij de diagnose perifeer arterieel vaatlijden (PAV). Hij refereert aan het veelvuldig stilstaan voor etalages van patiënten die bij het lopen pijn in de benen ondervinden ten gevolge van een vernauwing of afsluiting van een slagader naar of in de benen.

De oorzaak van de vernauwing of afsluiting is vrijwel altijd het gevolg van vetafzetting in de wand van de slagader en verkalking van de wand (atherosclerose). Roken is samen met suikerziekte verreweg de belangrijkste oorzaak hiervan. Er zijn echter ook wel mensen die nooit gerookt hebben en toch deze aandoening krijgen. Tijdens het lopen hebben de beenspieren meer zuurstof en dus meer bloed nodig. Bij gebrek aan zuurstof ontstaat verzuring van de spieren, wat de krampende pijn veroorzaakt.

Een typische klacht bij etalagebenen is pijn "na een stukje lopen". Na een poosje rusten (door bijvoorbeeld voor een etalage een poosje staan te kijken, vandaar de Nederlandse benaming) zakt de pijn weer wat af en kan de patiënt weer verder lopen. De afstand die de patiënt nog kan lopen zonder pijn te krijgen is een praktische maat voor de ernst van de aandoening.

De plaats waar de pijn optreedt, zegt iets over de plaats van de vernauwing: die zit meestal flink daarboven. In het allerergste geval heeft men ook in rust pijn. Dan zijn de bloedvaten zo ernstig vernauwd dat de bloedvoorziening naar de spieren en de huid ook in rust tekortschiet. Vaak wordt eerst gekeken of het probleem kan worden opgeheven door middel van een PTA behandeling (dotteren), eventueel een stent plaatsen, en daarna als dat niet afdoende is kan er worden overgegaan op revascularisatie. Daarbij wordt een ader, meestal uit hetzelfde been of uit de arm, eerst verwijderd en vervolgens zodanig ingehecht, waardoor het bloed de vernauwing kan omzeilen. Indien dit niet mogelijk is, of als de operatie niet lukt, is uiteindelijk vaak een amputatie nodig.

Allereerst kan onderzocht worden of in de knieholte (aan de "arteria poplitea") en aan de zijkant van de enkel (aan de "arteria tibialis") nog pulsaties te voelen zijn. Vervolgens kan de ernst van het perifeer arterieel vaatlijden worden ingeschat met behulp van de enkel-armindex. Hierbij wordt de bloeddrukwaarde aan de enkel gedeeld door de bloeddrukwaarde aan de pols. Als deze waarde tussen de 0,4 en 0,9 ligt is perifeer arterieel vaatlijden zeer waarschijnlijk. Waarden onder de 0,4 duiden op zeer ernstige ischemie van de onderste ledematen, wat gepaard kan gaan met gangreen.

Niet roken, gezond eten en voldoende lichaamsbeweging. Stoppen met roken is juist bij deze ziekte uitermate belangrijk en als de patiënt dit niet doet zullen de klachten meestal snel toenemen. Operaties bij patiënten die blijven roken worden door veel behandelende chirurgen zelfs als nagenoeg zinloos beschouwd. Het effect van stoppen met roken is ook groter dan dat van alle medicijnen die voor deze aandoening worden gegeven bij elkaar.

Na een infarct (of wanneer men een hoog risico heeft op cardiovasculaire aandoeningen) wordt gezonde voeding in combinatie met een dieet aangeraden. Het dieet bestaat ruwweg uit een beperking van verzadigde vetzuren. Verzadigde vetzuren dragen immers bij tot de obstructie van de arterie. Er kan bijkomend eventueel een zoutbeperking aangeraden worden, hiervan is bewezen dat het bloeddrukverlagend werkt.

Door een intensieve looptraining kunnen de klachten afnemen of zelfs verdwijnen.

Soms is het mogelijk het bloedvat ter plaatse van de vernauwing wat op te rekken, het zogenaamde 'dotteren', waardoor de doorbloeding weer beter functioneert. Deze ingreep kan meestal poliklinisch gebeuren, maar wordt voorafgegaan door een specifiek vooronderzoek, de angiografie. Bij dit onderzoek kan de vernauwing ook direct gedotterd worden, eventueel met plaatsing van een stent.

Er wordt alleen tot een operatie overgegaan bij heel ernstige klachten en als de andere behandelingsmethoden geen effect hebben. De meest gebruikte methode is echter bypass (omleiding). Hierbij wordt gebruikgemaakt van een goede ader van de patiënt uit een ander deel van zijn lichaam, of van een kunstmatig gemaakt vat. Bij heel ernstige gevallen kan een nieuwe aortabroekprothese nodig zijn, die het onderste deel van de grote lichaamsslagader met de splitsing in twee grote vaten naar de benen vervangt.

Na iedere ingreep, hoe klein ook, kan een complicatie optreden, hoewel dat in dit geval gelukkig slechts zelden voorkomt. Mogelijke complicaties kunnen zijn: bloeding, wondinfectie, trombose, arteriële embolie, blaasontsteking, longontsteking of hartinfarct.

Na een operatie zal de patiënt meestal medicijnen moeten blijven gebruiken om het bloed minder stolbaar te maken en zo kans op trombose te verminderen.

Bij twijfel of er sprake is van etalagebenen is het altijd verstandig een arts te raadplegen. Bij vroegtijdige diagnose kan direct tot behandeling worden overgegaan en komt een operatie misschien wel nooit aan de orde.



</doc>
<doc id="190595" url="https://nl.wikipedia.org/wiki?curid=190595" title="Post-partumdepressie">
Post-partumdepressie

Een post-partumdepressie (post partum: na de bevalling) is een vorm van depressie die optreedt bij vrouwen die recent bevallen zijn. Ook wordt de onlogische term postnatale depressie gebruikt.

Post-partumdepressies komen voor na 10 tot 15% van de bevallingen en vormen daarmee een veel voorkomende aandoening.

De symptomen lopen in intensiteit en duur uiteen. In lichte gevallen heeft de vrouw last van verdriet en huilbuien, angst, prikkelbaarheid, wisselende stemmingen en vermoeidheid. Vaak gaat het om zogeheten 'kraamtranen' en zijn de symptomen binnen twee weken na de bevalling verdwenen.

In ernstiger gevallen zijn de symptomen ingrijpender en langduriger en is er sprake van een post-partumdepressie. De duur kan van een paar maanden zelfs oplopen tot een paar jaar. Naast angst en verdriet kunnen ook schuldgevoelens en verlies van eigenwaarde optreden. De vrouw heeft weinig energie en interesse (soms zelfs in het kind) en is overgevoelig voor kleine irritaties. Er kunnen ook eet- en slaapproblemen ontstaan.

Een post-partumdepressie is iets anders dan een post-partumpsychose. Een post-partumdepressie is een stoornis en een post-partumpsychose kraambedpsychose is een ernstig psychiatrisch ziektebeeld. Bij een kraambedpsychose kan de vrouw last krijgen van hallucinaties en wanen of andere denkstoornissen. Wanneer er verhoogde waakzaamheid, herbelevingen (flashbacks) en schrikreacties opduiken, kan mogelijk sprake zijn van postpartum PTSS.

Een post-partumdepressie kan endogeen zijn (van binnenuit) of reactief, dus in reactie op de levensgebeurtenissen rond zwangerschap en bevalling. Over het algemeen is de oorzaak van een post-partumdepressie te zoeken in de veranderde hormoonhuishouding tijdens de zwangerschap en na de bevalling. Vaak in combinatie met een aantal risicofactoren, zoals slaaptekort, zware bevalling en een tekort aan vitamines en mineralen (onder andere vitamine B6), die kan ontstaan tijdens de zwangerschap, omdat er veel voedingsstoffen naar de baby gaan. Recent onderzoek toont aan dat er een correlatie is met pijn bij de bevalling. De pijn zorgt ervoor dat er endorfinen vrijkomen. Die maken de vrouw onverschilliger voor de pijn en bereiden haar voor op het moederschap.

Ook adrenaline, oxytocine, dopamine, en progesteron, die tijdens bevalling en kraamtijd vrijkomen, kunnen een rol spelen.

Er kunnen echter ook sociale of psychische oorzaken zijn (bijvoorbeeld als het kind niet gewenst is, zorgen over de opvoeding, relatieproblemen, te hoge verwachtingen, et cetera). Vrouwen die vóór de bevalling al depressieve verschijnselen hebben gehad, zijn vatbaarder voor post-partumdepressie, evenals vrouwen die al last hadden van premenstruele stemmingswisselingen, zoals bij het premenstrueel syndroom.

Een van de complicaties van een post-partumdepressie is een verminderde ontwikkeling van het kind. Diverse studies hebben aangetoond dat kinderen van vrouwen met een doorgemaakte post-partumdepressie zich minder goed ontwikkelen en psychosociale problemen hebben, zowel internaliserend (depressies, etc) als externaliserend (ADHD, agressief gedrag, etc), die zelfs tot in de puberteit aan kunnen houden.



</doc>
<doc id="190761" url="https://nl.wikipedia.org/wiki?curid=190761" title="Eetbuistoornis">
Eetbuistoornis

De eetbuistoornis (EBS; Engels: "binge eating disorder", "BED") is een psychische aandoening die behoort tot de eetstoornissen.

Net als bij boulimia nervosa hebben personen die lijden aan deze stoornis perioden waarin ze grote hoeveelheden voedsel tot zich nemen (eetbui), maar in tegenstelling tot boulimia ontbreekt de drang om gewichtstoename te compenseren. Als gevolg hiervan ontstaat meestal overgewicht. De schaamte hierover kan vervolgens leiden tot meer psychische problemen en meer eetbuien. Een bijkomend probleem is dat de persoon vaak kiest voor ongezond voedsel.

Over de oorzaak bestaat nog veel discussie: een groot deel van de patiënten heeft met depressieve verschijnselen te kampen, maar mogelijk zijn er andere oorzaken. Personen geven zelf vaak woede, verdriet of verveling aan als reden voor hun eetgedrag. Sommigen beschouwen de aandoening als een gevolg van overmatig impulsief gedrag.

Vooralsnog wordt de aandoening in het DSM-IV gezien als een niet nader omschreven eetstoornis, maar mogelijk wordt de aandoening in de nieuwe versie van het handboek aangemerkt als een zelfstandige aandoening.



</doc>
<doc id="190898" url="https://nl.wikipedia.org/wiki?curid=190898" title="Overspannenheid">
Overspannenheid

Overspannenheid is een gemoedstoestand die ontstaat als iemand te lang gespannen is geweest en niet meer voldoende tot rust kan komen.

De oorzaken zijn van uiteenlopende aard. Zo kan iemand overspannen worden als op korte termijn te veel emoties verwerkt moeten worden, maar ook als de werkdruk te groot is, er te veel stress is of als iemand zich niet voldoende kan ontspannen. Het is altijd van belang om voldoende rust te nemen.

Overspannenheid kan soms ernstige lichamelijke gevolgen hebben. Vaak zijn de adrenalinespiegel en de bloeddruk te hoog en treden hartkloppingen op. Verder lijdt de persoon vaak aan spier- of hoofdpijn. Geestelijk kan er sprake zijn van irritatie en agressie, rusteloosheid, emotionele vervlakking en een verlies van interesse en motivatie.

Als de veroorzakende omstandigheden niet veranderen, kan overspannenheid zeer lang duren en mogelijk leiden tot depressie of stressverwante aandoeningen, zoals burn-out. Vaak is medische of psychologische hulp nodig.




</doc>
<doc id="190955" url="https://nl.wikipedia.org/wiki?curid=190955" title="Spierpijn">
Spierpijn

Spierpijn of myalgie is een gevoel van pijn aan een spier. Spierpijn kan door een groot aantal oorzaken ontstaan. Een veel voorkomende oorzaak is overbelasting van spieren zoals die bij sport optreedt.
Spierpijn kan ook een symptoom zijn van verschillende ziekten zoals infectieziekten. Of van letsel, zoals een spierscheurtje.


Spierpijn ontstaat door het ontstaan van melkzuur in de spiervezel en daarna in het bloed door zuurstoftekort (anaeroob metabolisme), of doordat bij de belasting van deze spier één of meerdere spiervezels in de spier zijn gescheurd. Dit irriteert, maar herstelt gelukkig snel. Bij het herstel worden spiervezels dikker, zie Spierhypertrofie. Het is een misvatting dat het aantal spiervezels toeneemt; het aantal en de samenstelling zijn genetisch bepaald. Deze spiervezels hebben een herstelperiode nodig, daarna kan deze spiervezel weer volledig gebruikt worden.

Tot voor kort werd algemeen aangenomen dat spierpijn na een training berust op minuscule beschadigingen in de myofibrilen, de krachtproducerende vezels in een spier. Onderzoek uit de jaren ’80 liet zien dat na intensieve belasting veranderingen optreden en die werden geïnterpreteerd als schade. Dat leek logisch. Het verleggen van de grenzen kan immers behoorlijk pijn doen. Op basis van deze bevindingen werd atleten geadviseerd bij spierpijn erg voorzichtig te zijn. Meer belasting zou wel eens tot nog grotere schade kunnen leiden. Prof. dr. Lars-Eric Thornell, hoogleraar anatomie aan de universiteit van het Zweedse Umeå, had moeite met die redenering. Waarom zou een spier een trauma nodig hebben om sterker te worden? Hij kon dat niet rijmen met de waarneming dat sporters die ondanks flinke spierpijn blijven doortrainen, toch beter worden. ‘Als er sprake zou zijn van beschadigingen, compleet met ontstekingsreacties en zwellingen, zou een atleet die met spierpijn traint zichzelf moeten slopen en dat is niet zo.’

Thornell en zijn pupil Ji-Guo Yu lieten een grote groep studenten (op vrijwillige basis) vijftien keer achter elkaar de trappen tussen de begane grond en de tiende verdieping van het universiteitsgebouw op en af rennen. Na afloop namen ze met tussenpozen weefselmonsters van zowel de afgebeulde vrijwilligers als van toekijkende studenten die als controlegroep fungeerden. Analyse van de weefsels bracht aan het licht dat de op de proef gestelde spiercellen geen spoortje weefselschade of ontsteking vertoonden. ‘Integendeel, de gepijnigde spieren waren bezig zich op te bouwen,’ zegt Thornell. ‘Er was sprake van een snelle toename van het aantal sarcomeren, de kleinste structuren in de spier. Al na enkele uren zagen we sterker en langer, kortom beter spierweefsel.’

De meeste trappenlopers liepen na de lichaamsbeweging niettemin twee dagen krom, en Thornell en Yu hebben geen verklaring voor die pijn. ‘Het enige wat we kunnen zeggen is dat je rustig kunt doortrainen met de vage, zeurende pijn die ontstaat als je je grenzen hebt verlegd,’ zegt Thornell. ‘Pas wel op als je plotseling een intense, scheurende pijn ervaart. Dan heb je waarschijnlijk een spierscheuring opgelopen en moet je wel degelijk rust nemen.’


</doc>
<doc id="190956" url="https://nl.wikipedia.org/wiki?curid=190956" title="Hongkonggriep">
Hongkonggriep

De Hongkonggriep was een extreme pandemie. Deze griepepidemie brak uit in 1968 in Hongkong en heeft naar schatting 1 miljoen slachtoffers geëist. 

De Hongkonggriep is een subtype van het H3N2 influenza A-virus, waarbij de 'H' staat voor het type hemagglutinine eiwit op de eiwitmantel en de 'N' voor het type neuraminidase eiwit. 
Het 'originele' virus is van het subtype H2N2 dat medio 1957 de Aziatische griep heeft veroorzaakt. Dit virus is door de jaren heen gemuteerd (zie Antigene shift) en zo het H3N2-virus gevormd. Overigens is het H3N2-virus van origine een vogelgriepvirus, derhalve wordt het gerekend tot de aviaire influenza.

Anno 2006 wordt ervan uitgegaan dat de Hongkonggriep is uitgestorven, maar de 'gewone griep' of de 'jaarlijkse griep' is nog steeds een variant van het subtype H3N2 of H1N1 (dat de Spaanse griep heeft veroorzaakt). De dominante streng griepvirussen voor januari 2006 is van het subtype H3N2. De jaarlijkse griepvaccins worden afgestemd op de verwachte dominante strengen van het H3N2- of H1N1-virus.

Resistentie tegen antivirale medicijnen met de werkzame stof zanamivir is bij het H3N2-virus toegenomen van 1% in 1994, 12% in 2003 tot 94% in 2005.

Het H3N2-virus wordt geacht endemisch te zijn bij varkens. Dit betekent dat varkens het virus bij zich dragen zonder er noodzakelijkerwijs ziek van te worden. Dit vormt een groot risico wanneer het H5N1-vogelgriepvirus zou overspringen naar varkens. Dan kunnen de kenmerken van het H3N2- en het H5N1-virus zich vermengen en zo een variant vormen die zeer besmettelijk is voor de mens. Dit proces heet in jargon reassortie. Een dergelijke, nieuwe hoogpathogene variant van het H5N1-virus zou een pandemie onder mensen kunnen veroorzaken.



</doc>
<doc id="190982" url="https://nl.wikipedia.org/wiki?curid=190982" title="Aziatische griep">
Aziatische griep

De Aziatische griep (ook "A-griep" genoemd) was een pandemie die in 1957 in Azië uitbrak en zich van daaruit verbreidde. De Aziatische griep kostte aan ongeveer 1 miljoen mensen het leven. Het aantal dodelijke slachtoffers van deze griepepidemie was daarmee duidelijk minder dan het aantal van de 'Spaanse griep' van 1918. Hiervan lopen de schattingen uiteen van twintig tot meer dan vijftig miljoen doden wereldwijd. De Spaanse griep droeg bij aan het einde van de Eerste Wereldoorlog.


</doc>
<doc id="191263" url="https://nl.wikipedia.org/wiki?curid=191263" title="Geotropie">
Geotropie

Geotropie of gravitropie is het verschijnsel dat de groei van planten en paddenstoelen beïnvloed wordt door de zwaartekracht.

Bij positieve geotropie vindt de groei met de zwaartekracht mee, dus van de grond af omlaag. Wortels groeien met de zwaartekracht mee, dus gewoonlijk naar beneden en hebben dus een positieve geotropie. Ook bij de verspreiding van de zaden door de plant zelf kan positieve geotropie een rol spelen, zoals bij de pinda.

Negatieve geotropie is tegen de zwaartekracht ingroeien, een stengel is daar een voorbeeld van.

Of een plant de zwaartekracht wel of niet nodig heeft voor zijn ontwikkeling is in april 2004 door astronaut André Kuipers op zijn vlucht in de ruimte aan raketslazaadjes (Rucola of "Eruca sativa") onderzocht. Op 26 april 2004 is bekend geworden dat de kiemplantjes alle kanten opgroeiden, dus de zwaartekracht nodig hebben voor het bepalen van de groeirichting.

In de top van het wortelmutsje zitten cellen, waarin veel met zetmeel gevulde amyloplasten voorkomen, de zogenaamde statolieten. Deze statolieten bezinken in het laagste punt van de cel. Bij verandering van de zwaartekrachtrichting reageren de cellen met het versturen van signaalstoffen naar de strekkende cellen. Hierdoor vindt tussen deze cellen een zodanig verschil in strekking plaats, dat de wortel naar beneden blijft groeien of bij zijwaartse (horizontale) groei die richting blijft volgen. Een verschil in celstrekking wordt bepaald door het auxinegehalte, dat beïnvloed wordt door de signaalstoffen uit het wortelmutsje. Een hoog auxinegehalte remt de celstrekking van wortelcellen. Dit in tegenstelling tot de stengel, waar een hoog auxinegehalte de celstrekking juist bevordert.

Naast de verklaring met statolieten zijn er nog twee andere mogelijke verklaringen van het geotrope mechanisme.

Eenzelfde soort mechanisme als bij de wortel treedt ook op bij de stengel, waarbij het effect echter tegengesteld is. Een hoog auxinegehalte bevordert de celstrekking van stengelcellen. Aan de onderkant van een liggende stengel krijgen de cellen een hoger auxinegehalte en gaan zich hierdoor meer strekken, waardoor de stengel zich opricht. Bij kruipende planten zorgt het mechanisme ervoor dat de stengels horizontaal blijven groeien.

Er zijn cultivars, waarbij de stengel naar beneden groeit, zoals bij de gele treurwilg. Ook zijn er mutanten van zandraket, waarbij de wortels alle richtingen uitgroeien. Er is een mutant van zandraket die geen zetmeel kan aanmaken, waardoor de statolieten door gebrek aan zetmeel niet zouden moeten kunnen werken. Toch treedt bij deze mutant nog de werking van zwaartekracht op, zij het in sterk verminderde mate.

Geotropie komt ook voor bij dieren, zoals de larven van verschillende insecten. De larven van vlooien bijvoorbeeld zijn positief geotroop, wat wil zeggen dat ze de bodem opzoeken. De rupsen van de monarchvlinder zijn negatief geotroop, ze klimmen zo hoog mogelijk in de plant om zo de giftige lichaamskleuren te laten zien. 


</doc>
<doc id="191330" url="https://nl.wikipedia.org/wiki?curid=191330" title="Tonicum">
Tonicum

Een tonicum is de benaming voor een versterkend middel dat het hele lichaam of specifieke delen ervan zou stimuleren en versterken.

Allerlei verschillende middelen zijn als tonicum aan de man gebracht, variërend van koffie tot tonic.

Veel niet geregistreerde (alternatieve) medicamenten worden wel als tonicum verkocht.


</doc>
<doc id="191488" url="https://nl.wikipedia.org/wiki?curid=191488" title="Begijnhof (Breda)">
Begijnhof (Breda)

Het Bredase Begijnhof is een door muren omringd complex bestaande uit huisjes en een kleine kerk in het centrum van Breda. De 29 huisjes verdeeld over twee hofjes zijn gegroepeerd rondom een kruidentuin. Hier staat ook een beeldje van twee begijnen in gesprek. Het is gelegen dicht bij het Park Valkenberg.

De begijnen waren sinds het eind van de 12e eeuw een beweging van vrome katholieke vrouwen, die in kuisheid een leven van bezinning en gebed wilden leiden. Zij legden niet zoals kloosterlingen een gelofte van eeuwige trouw en armoede af.

Het begijnhof werd in 1267 gesticht op grond die door Hendrik, heer van Schoten en Breda was geschonken. De begijnen waren veelal van adellijke afkomst. Dit eerste Begijnhof bevond zich op het huidige Kasteelplein bij het Kasteel van Breda de huidige Koninklijke Militaire Academie (KMA). De fundamenten hiervan werden in de jaren 90 van de 20e eeuw blootgelegd en onderzocht.

In 1525 besloot graaf Hendrik III van Nassau-Breda, Heer van Breda, het Kasteel van Breda uit te breiden tot een renaissancepaleis. Het Begijnhof moest daarom hier weg. In 1535 verhuisden de begijnen naar de huidige locatie aan de Catharinastraat. Hier kregen ze de beschikking over de St. Wendelinuskapel. De meeste huizen werden in de 17e eeuw vervangen.

Vanwege banden met het huis Oranje-Nassau genoot het Begijnhof na de Reformatie bescherming van de Oranjes waardoor het als enige katholieke instelling in de stad mocht blijven voortbestaan. Wel werd in 1590 de kapel geconfisqueerd en ingericht als Waalse kerk. Deze functie heeft dit gebouw tot op heden behouden. De begijnen richtten hierna twee huizen aan de noordzijde van het Begijnhof in als kerk. Pas in 1837 konden de begijnen weer over een echte kerk beschikken, een klein gebouw in neoclassicistische stijl.

Het Begijnhof Breda bestaat uit:

Het kleine "Breda's Begijnhof Museum" is gevestigd op de Catharinastraat 29, een van de Begijnhuisjes aan het begin van het Begijnhof.

Hier is een woonkamer en keuken zoals een begijntje vroeger had. Boven wordt nog in kleine opstellingen de aspecten uit het begijnenleven belicht. Ook draait er het audiovisueel programma "'Bruiden van Christus", over de twee begijnen De Leeuw en Cornelia Frijters.

Het museum is geopend van dinsdag tot en met zondag van 12.00 tot 17.00 uur; van november tot april alleen op zon- en feestdagen. Het is een onderdeel van het Breda's Museum.




</doc>
<doc id="191945" url="https://nl.wikipedia.org/wiki?curid=191945" title="Purper (verfstof)">
Purper (verfstof)

Purper is een purperrode verfstof die in de Griekse Oudheid door de Kretenzers, de Feniciërs, de Hebreeërs, de Romeinen en de Grieken werd gewonnen uit twee in zee levende slakkensoorten, de brandhoren ("Bolinus brandaris"), die door de Romeinen "murex" genoemd werd, en de verwante "Hexaplex trunculus".

Uit deze slakken — niet te verwarren met onze inheemse purperslak ("Nucella lapillus") — wonnen de Feniciërs hun vermaarde verfstof Tyrisch purper — een verwijzing naar de stad Tyrus. Deze purperrode verfstof was het teken van rijkdom, smaak en aanzien en werd de traditionele koningskleur. Purperen stoffen zelf worden dikwijls ook aangeduid als "Tyrisch purper". Purper is onder andere "phoinix" in het Grieks (er waren ook andere namen voor deze kleurstof, zoals πορφύρα waarvan ons woord "purper" is afgeleid) en hieraan ontlenen de Feniciërs ("Phoinikèioi") hun naam. Tegenwoordig weten we dat de Minoïsche beschaving op Kreta al een millennium eerder purper won.

De kleurstof (het was dus géén pigment) werd gewonnen uit een kliertje (de branchiale klier) van de slak; de afgescheiden substantie is oorspronkelijk een vuilgeel, maar de stof kleurt door een proces van oxidatie — versneld door een enzymreactie onder invloed van zonlicht — binnen enkele minuten purper.
Een groot aantal kliertjes werd in een pot samengevoegd, met zout gemengd en dan door koking in urine ingedikt om de (meestal wollen) stof in het mengsel te verven.
De stank die de in de open lucht door slaven continu bewaaierde rottende massa opleverde, wordt door klassieke schrijvers omschreven als onbeschrijflijk, maar die werd vermoedelijk mede veroorzaakt door de gewoonte de resten van de slak op een al even rottende hoop naast de productieplaats te werpen.
De bergen schelpen liggen er nu nog.
De tegenstelling tussen de smerige fabricage en het "goddelijke" resultaat was een cliché metafoor in de klassieke dichtkunst, zowel voor de menselijke geslachtsgemeenschap als voor de onderliggende basis van iedere politieke macht.

Voor het verkrijgen van één pond verfmassa moeten zo'n 30 000 purperslakken opgedoken worden. Deze leveren samen maar vier gram zuivere kleurstof op.
De geverfde stof was dan ook tien tot twintig keer zo duur als een hoeveelheid goud van hetzelfde gewicht.
Slaven doken met een steen de diepte in, niet ongelijk aan de huidige methode om natuurlijke parels naar boven te halen.
Het sterftecijfer onder hen was hoog: hun skeletten zijn te vinden tussen de schelpen.
Tegenwoordig wordt de zuivere kleurstof nog in kleine hoeveelheden gewonnen tegen een marktprijs van 2500 euro per gram.
Hoewel de kleurstof al in 1903 gesynthetiseerd werd (6,6-dibromoindigo of CHBrNO), is er geen industriële productie.

Men gebruikte soms aluin als beitsmiddel om de purperen verfstof beter te laten aanhechten op de wollen en linnen weefsels, maar dat was niet noodzakelijk.

De kleur varieerde doordat er verschillende soorten slakken gebruikt werden: "Hexaplex trunculus" leverde meer violette tot blauwe tinten en "Bolinus brandaris" (de brandhoren) meer roze. Deze kleurstoffen werden ook in menging gebruikt; de pure blauwe kleur uit "Hexaplex" gewonnen noemde men geen "purper" maar "koningsblauw".
Het woord werd in het Grieks gebruikt voor de kleur van lippen, maar Aristoteles noemt in zijn "Meteorologica" de violette kleur van de regenboog ook purper.

In de Bijbel wordt een overeenkomstig onderscheid gemaakt tussen roodpurper, "sjani" (שָׁנִי), meestal vertaald als "scharlaken" en blauwpurper; dat laatste kwam in twee tinten: "argaman" (אַרְגָּמָן), meestal als "purper" vertaald, was de donkerder tint die een verwerking in de schaduw opleverde, en "techelet" (תְּכֵלֶת), meestal vertaald als "indigo", de hemelsblauwe tint die een blootstelling aan direct zonlicht veroorzaakte.

De naam duidde dus kennelijk een vrij grote sector van de kleurencirkel aan.
De koelere tinten waren het meest geliefd en het duurst.
Er waren veel recepten in omloop voor het fabriceren van goedkopere imitaties.
Die waren echter eenvoudig te herkennen aan de geringe verzadiging: het originele purper wordt omschreven als een bijzonder felle tint, die geen enkele andere verfstof in felheid zou benaderen tot in het midden van de 19e eeuw de kunstmatige kleurstoffen ontwikkeld zouden worden.

Op afbeeldingen uit de Klassieke Oudheid van purperen kledij is de kleur echter meer gedempt. Ten dele wordt dit veroorzaakt doordat die afbeeldingen zelf typisch geen purper bevatten maar een imitatiepigment. Een andere oorzaak is dat de duurste stoffen sterker en dus duurzamer gekleurd werden waardoor de kleur minder intens werd en veranderde in een voornaam maar gedekter bloedrood of donkerpaars.

In Fenicië zelf, in Hellas, het Perzische Rijk en in het latere Egypte was de dure purperstof voorbehouden aan mannen van hoge status; in Perzië gaf het ook de rang van een officier aan.

In het Romeinse Rijk onderscheidden de senatoren en andere ambtsdragers zich door het aantal purperen stroken op hun toga. Julius Caesar was de eerste die zich als teken van zijn oppergezag in een volledig purperen toga hulde. Een eeuw later werd de kleur al zo sterk met het keizerschap geassocieerd dat Keizer Nero op straffe des doods bepaalde dat enkel de keizer, senatoren en priesters de Tyrische kleur (en daarvan vermoedelijk de meer violette tint) mochten dragen, een voorrecht dat door verschillende latere keizers bevestigd werd. Alleen de "princeps" droeg een volledig purperen mantel.
Het zich met zo'n mantel hullen door een ander was een daad van openlijke rebellie, een teken dat men een poging wilde wagen tot usurpatie en had dezelfde lading als tegenwoordig een kroning.
De soldaten die Jezus Christus, die beweerde dat Hij koning was, bespotten, lieten hem een purperen mantel dragen.
Overigens werd het verbod meestal niet gehandhaafd tegen vrouwen en omsloeg men ook godenbeelden met purperen mantels zodat de purperfabricage niet te lijden had.

In de hele Oudheid zou de roem van het purper en de vaardigheid waarmee de Feniciërs de stoffen met die kleur bewerkten, onaangetast blijven.
In de Middeleeuwen behield de kleur in het Byzantijnse Rijk zijn status zodat gewone mensen het niet mochten dragen, maar er was een vrij grote export van purperen stoffen. Net zoals vroeger godenbeelden werden nu heiligenbeelden met purperen mantels omhangen. In het Arabische Rijk verdween de purperfabricage echter grotendeels in de 8e eeuw.
In het westen werden goedkopere rode kleurstoffen gebruikelijk voor geestelijke en wereldlijke hoogwaardigheidsbekleders, hoewel er aan de Atlantische Oceaan lokaal ook wel wat purper uit "Nucella" werd gewonnen. Toen door de val van Constantinopel in 1453 de export van echt purper afgebroken werd en er in de Pauselijke Staat aluin gevonden werd dat nodig was voor het beitsen van vervangende rode kleurstoffen als kermes en scharlaken, maakten de pausen er een beleid van het gebruik daarvan aan te moedigen. Zo schreef Paus Paulus II vanaf 1463 voor kardinalen scharlakenrood voor, terwijl gewone bisschoppen de traditionele paarse kleur bleven dragen, zij het in een kermesimitatie. Tegenwoordig worden voor hun kledij modernere kleurstoffen gebruikt; voor het rabbinaat worden nog wel echte purperen kleden vervaardigd.



</doc>
<doc id="191955" url="https://nl.wikipedia.org/wiki?curid=191955" title="Jan De Boever">
Jan De Boever

Jan De Boever (1939) is een Belgisch voormalig professor in de tandheelkunde en een autoriteit op het gebied van parodontologie en kroon- en brugwerk. Tijdens zijn carrière was hij verbonden aan de Universiteit Gent. 

Als student was hij onder meer preses van het KVHV-Gent. Tijdens zijn carrière was hij voorzitter van de Belgische Vereniging voor Parodontologie, de Society of Oral Physiology en de European Academy for Craniomandibular Disorders. Hij was gastprofessor in Göteborg, Münster, Winnipeg, Sydney, Riga en Boekarest. Hij was jaren voorzitter van de Vlaamse Kamer van de Raad van de Tandheelkunde (ministerie van Volksgezondheid). Hij gaf lezingen in de meeste landen van Europa, in de Verenigde Staten, Canada, Australië, Zuid-Amerika, Japan en Zuid-Afrika. Jan De Boever ging op emeritaat in oktober 2004.


</doc>
<doc id="192067" url="https://nl.wikipedia.org/wiki?curid=192067" title="Pareidolie">
Pareidolie

Pareidolie of pareidolia is een psychisch verschijnsel, een vorm van illusie waarbij iemand een zodanige interpretatie van onduidelijke of willekeurige waarnemingen heeft, dat hij hierin herkenbare dingen meent waar te nemen. De naam is afkomstig van het Griekse "para" (naast) en "eidolon" (beeld). 

De reden voor het verschijnsel ligt er waarschijnlijk in dat de hersenen behoefte hebben aan het leggen van verbanden tussen verschillende elementen, ook als deze er eigenlijk niet zijn. Hierbij moet vooral gedacht worden aan het herkennen van patronen die op gevaar kunnen wijzen, zoals het silhouet van een roofdier. De kosten van het zien van te veel gevaar (een fout-positief ) zijn gering ten opzichte van het niet zien van een gevaar - dit kan iemand het leven kosten. Pareidolie ontstaat dus uit fout-positieven van de menselijke patroonherkenning. Het is een vrij alledaags verschijnsel, dat niet met hallucinaties verward moet worden. 

Bekende voorbeelden van pareidolie zijn het zien van gezichten of dieren in de wolken of het zien van het mannetje in de maan. Bij de aanslag op het WTC in 2001 werd gerapporteerd dat mensen het gezicht van de duivel in een wolk hadden gezien. Ook kon men op een pakje Camel-sigaretten het beeld van Manneken Pis zien. In 1954 werd een serie Canadese dollarbiljetten uit de omloop gehaald, omdat men er het hoofd van een demon in meende te zien.

Het verschijnsel kan zich ook in auditieve vorm voordoen. Men kan bijvoorbeeld stemmen horen in het geluid van allerlei apparaten of in het geruis op geluidsbanden. Een bijzondere vorm van auditieve pareidolie is dat men berichten denkt te horen in (vrijwel altijd opzettelijk) achteruit gespeelde grammofoonplaten. Dit heeft een grote rol gespeeld in de snel groeiende populariteit van de complottheorie dat Beatles-bassist Paul McCartney in 1967 zou zijn omgekomen en sindsdien werd vervangen door een dubbelganger ('Paul is dead'). Veel "aanwijzingen" die men zag op Beatles-albumhoezen en hoorde in liedjes zouden dit aan moeten tonen.

Bij psychologisch onderzoek werd vroeger gebruikgemaakt van de inmiddels verouderde Rorschachtest, waarbij iemand herkenbare patronen ziet in willekeurig gevormde inktvlekken.


</doc>
<doc id="192146" url="https://nl.wikipedia.org/wiki?curid=192146" title="James Parkinson">
James Parkinson

James Parkinson (Londen, 11 april 1755 – aldaar, 21 december 1824) was een Brits arts die de ziekte van Parkinson voor het eerst beschreef.

James Parkinson werd geboren als zoon van John Parkinson, in Londen werkzaam als apotheker en chirurg. Waar Parkinson zijn studie geneeskunde heeft gedaan is onbekend, maar in 1784 was hij chirurg te Londen. In 1783 trouwde hij met Mary Dale en kreeg uiteindelijk zes kinderen. Na verloop van tijd nam hij de praktijk van zijn vader over.

In 1817 schreef hij een publicatie waarin hij de "shaking palsy" beschreef. "Palsy" verwees naar de spierverzwakking en "shaking" verwees naar de tremor die opviel. Later werd deze aandoening de ziekte van Parkinson genoemd.

Parkinson was medeoprichter van wetenschappelijke genootschappen voor geneeskunde en geologie. Samen met een aantal vrienden waaronder Humphry Davy en George Bellas Greenough, richtte hij de Geological Society op. Hij heeft handboeken geschreven over scheikunde en ook paleontologie had zijn interesse. Ook zette hij zich in voor de hulpbehoevenden en arme mensen en was lid van een aantal geheime politieke sociëteiten waaronder the London Corresponding Society for Reform of Parliamentary Representation in 1792. Deze sociëteit zou betrokken zijn bij de "popgun plot", een complot om de Britse koning George III te vermoorden.

In 1824 kreeg Parkinson een beroerte die de gehele rechterkant van zijn lichaam verlamde en hem beroofde van zijn spraak. Zijn zoon John William, die in Londen een praktijk voerde, verpleegde hem met de grootste zorg, maar dat mocht niet baten. Parkinson overleed op 69-jarige leeftijd in zijn geboortestad.

De ziekte van Parkinson is een van de bekendste eponiemen van de geneeskunde, maar toch heeft Parkinson slechts weinig aandacht gekregen voor zijn ontdekking. Het was pas in 1912 toen de Amerikaan J.G. Rowntree een artikel over hem schreef in een medisch tijdschrift dat de ontdekker van de ziekte van Parkinson aandacht kreeg.


</doc>
<doc id="192156" url="https://nl.wikipedia.org/wiki?curid=192156" title="Digestief">
Digestief

Een digestief is een drankje dat na de maaltijd gedronken wordt en dat de spijsvertering bevordert. Het tegenovergestelde is een aperitief. Het wordt afzonderlijk of tegelijk met de koffie gedronken:




</doc>
<doc id="192217" url="https://nl.wikipedia.org/wiki?curid=192217" title="Fimosis">
Fimosis

Fimosis of voorhuidsvernauwing is een aangeboren of (door infectie) verkregen vernauwing van de voorhuid (praeputium). De man kan de voorhuid niet over de eikel schuiven (eikel ontbloten) waardoor hij het smegma (wit huidsmeer) niet kan verwijderen. Bij kleine kinderen is dit niet ongewoon en is er meestal geen behandeling nodig. Bij pubers en volwassenen is er als gevolg hiervan kans op ontsteking van de eikel. Verder heeft men vaak pijn bij de geslachtsgemeenschap. De oorzaak is meestal aangeboren.

Indien de voorhuid wel in normale toestand van de penis kan worden geschoven, maar niet in erectie, dan spreekt men van "relatieve voorhuidsvernauwing". Krijgt men in zo'n geval met een ontblote eikel een erectie, dan kan de bloedtoevoer worden afgesneden. Dit noemt men een "Spaanse kraag".
De diagnose van fimosis wordt soms verkeerd gesteld in plaats van andere obstructieve problemen, zoals verkleving of een strakke voorhuid. Er wordt in deze gevallen vrij snel overgegaan tot circumcisie (besnijdenis), terwijl het terugtrekken of oprekken van de voorhuid (door de patiënt zelf of in sommige gevallen onder verdoving) eveneens het probleem kan verhelpen.


</doc>
<doc id="192319" url="https://nl.wikipedia.org/wiki?curid=192319" title="Johannes Gessner">
Johannes Gessner

Johannes Gessner (Zürich, 18 maart 1709 - aldaar, 6 mei 1790) was een Zwitserse wiskundige, natuuronderzoeker (natuurkundige, botanicus en mineraloog) en arts. Hij wordt gezien als de oprichter van de "Naturforschende Gesellschaft in Zürich".

Zijn opleiding begon Gessner in Zürich bij Johannes von Muralt, waarna hij in Bazel medicijnen ging studeren. Deze studie zette hij in 1726 en 1727 voort aan de universiteit Leiden. Uit Leiden dateerde zijn levenslange vriendschap met Albrecht von Haller. Met Haller reisde Gessner naar Parijs om de medicijnenstudie af te ronden. Hier schreef Gessner zijn later uitgegeven dagboek "Pariser Tagebuch". Beide vrienden studeerden vanaf 1728 wiskunde bij Johann Bernoulli en maakten een reis door Zwitserland. 

Gessner werd in 1730 werkzaam als arts in Bazel, maar gaf al snel de voorkeur aan een wetenschappelijke loopbaan. In 1733 werd hij wiskundeprofessor en in 1738 begon hij natuurlijke historie en natuurkunde (feitelijk toen nog onderwerp binnen de natuurlijke historie) te doceren in Zürich. Hij zou deze betrekking houden tot zijn pensioen in 1778. 
Gessner had grote invloed op de Zwitserse wetenschappers van die tijd, zoals Johann Heinrich Rahn en Johann Georg Sulzer. 

Gessner publiceerde over de Zwitserse flora en volgde het indelingssysteem van de botanicus Carolus Linnaeus.

Wetenschappelijk:
Literair:


</doc>
<doc id="192454" url="https://nl.wikipedia.org/wiki?curid=192454" title="Gynaecofobie">
Gynaecofobie

Gynaecofobie, ook wel horror feminae is een specifieke fobie voor vrouwen. De naam is afkomstig van het Griekse γυνή "guné", vrouw en φόβος "phóbos", angst. De aandoening moet niet worden verward met vrouwenhaat, die doorgaans ontstaat uit onvrede of frustratie over maatschappelijke verhoudingen.

De oorzaak van de fobie is niet altijd duidelijk, maar kan het gevolg zijn van een onaangename of traumatische ervaring met een vrouw, die vervolgens op alle vrouwen wordt geprojecteerd. Ook kan onderdrukte seksualiteit (bv. homoseksualiteit) een rol spelen. De fobie leidt doorgaans tot onrust, terughoudendheid en ontwijkend gedrag. Paniekaanvallen zijn bij deze vorm van angst zeldzaam.

Vaak kan de fobie met behulp van psychologische begeleiding worden verholpen. De wijze waarop dit gebeurt is afhankelijk van de persoon en de manier waarop de fobie is ontstaan.

Als de angst specifiek gericht is op het huwelijk of het aangaan van langdurige relaties, spreekt men van gamofobie. Als de angst uitsluitend seksueel van aard is, noemt men dit erotofobie.



</doc>
<doc id="192463" url="https://nl.wikipedia.org/wiki?curid=192463" title="Androfobie">
Androfobie

Androfobie is een specifieke fobie voor mannen. De naam is afkomstig van het Griekse ἀνήρ "anér", man en φόβος "phóbos", angst. De aandoening moet niet worden verward met mannenhaat, die doorgaans ontstaat uit onvrede of frustratie over maatschappelijke verhoudingen.

De oorzaak van de fobie is niet altijd duidelijk, maar kan het gevolg zijn van een onaangename of traumatische ervaring met een man, die vervolgens op alle mannen wordt geprojecteerd. Ook kan onderdrukte seksualiteit (bv. homoseksualiteit) een rol spelen. De fobie leidt doorgaans tot onrust, terughoudendheid en ontwijkend gedrag. Paniekaanvallen zijn bij deze vorm van angst zeldzaam.

Vaak kan de fobie met behulp van psychologische begeleiding worden verholpen. De wijze waarop dit gebeurt is afhankelijk van de persoon en de manier waarop de fobie is ontstaan.

Als de angst specifiek gericht is op het huwelijk of het aangaan van langdurige relaties, spreekt men van gamofobie. Als de angst uitsluitend seksueel van aard is, noemt men dit erotofobie.



</doc>
<doc id="192623" url="https://nl.wikipedia.org/wiki?curid=192623" title="Overdosis">
Overdosis

Een overdosis doet zich voor wanneer een chemische substantie (meer bepaald een drug) ingenomen wordt in hoeveelheden en/of concentraties die groot genoeg zijn om de homeostase van een organisme te verstoren, daarbij ernstige ziekte of de dood veroorzakend. In essentie is het een soort van vergiftiging.

Bij drugsgebruik komen overdoses vaak voor doordat de gebruiker het middel ontwend is, bijvoorbeeld door afkicken. Een overdosis kan ook optreden indien hij veel zuiverder drugs gebruikt dan de versneden variant die hij gewend is. Verder kan het komen doordat de gebruiker op een andere plek is dan daar waar hij normaal gesproken zijn dosis tot zich neemt. Dit heeft te maken met de tolerantie die hij voor de drug heeft opgebouwd.

Daarnaast komt een overdosis voor bij bolletjesslikkers, als in de maag of darm een cocaïne- of heroïnebolletje knapt.

Door overdosering van alcohol en andere verdovende middelen als cocaïne en heroïne kan de ademhalingsprikkel zover worden onderdrukt dat de persoon in kwestie helemaal niet meer spontaan ademt. Vaak zijn mensen die een dergelijke ademdepressie overkomt volkomen buiten bewustzijn, wat hun de kans ontneemt zelf actief door te ademen en hulp te zoeken. Verondersteld wordt dat ademdepressie een belangrijke doodsoorzaak is bij junks, omdat zij vaak niet of niet op tijd worden gevonden.


</doc>
<doc id="192954" url="https://nl.wikipedia.org/wiki?curid=192954" title="Fermentatie">
Fermentatie

Fermentatie (Latijn: "fermentum", zuurdeeg) is in de biochemie het omzetten van biologische materialen (substraat) in afwezigheid van zuurstof (anaeroob). Bacteriën, celculturen of schimmels staan bekend om hun fermentatie, al vindt het ook in sommige dierlijke cellen plaats (zoals skeletspieren). Bij fermentatie vindt er - in tegenstelling tot anaerobe respiratie - geen doorlopen van elektronen in een elektronentransportketen plaats.

In de 19e eeuw werden grote ontdekkingen gedaan door Theodor Schwann, Justus von Liebig, Louis Pasteur en Wilhelm Kühne op het gebied van fermentatie. Pasteur verschilde van mening met Von Liebig over de aard van het fermentatieproces. Liebig was van mening dat fermentatie het gevolg was van een chemisch proces, en dat de aanwezigheid van gist niet per se nodig is. Pasteur daarentegen ging ervan uit dat de aanwezigheid van micro-organismen essentieel is voor het fermentatieproces.

In 1891 kreeg de Japanse chemicus Jokichi Takamine het octrooi op een fermentatiemethode, waarbij uit "Aspergillus oryzae" amylase werd geïsoleerd. Deze fermentatiemethode wordt tot op de dag van vandaag toegepast bij de bereiding van bepaalde enzymen.

Het toevoegen van enzymen zonder het enzymproducerende micro-organisme wordt gezien als een hydrolyse, niet als fermentatie. Beide processen worden tegenwoordig veel gebruikt in de biochemie waarbij een substraat zeer selectief kan worden omgezet tot eindproduct. Deze biologische methode is energetisch veel interessanter dan chemische synthese en heeft de mogelijkheid om veel complexere biologische moleculen te maken zoals bijvoorbeeld menselijke insuline.

Tijdens aerobe fermentatie is het van belang een goede verdeling van de zuurstofconcentratie in het kweekmedium te handhaven voor de groei van aerobe micro-organismen. Dit wordt verkregen door (steriele) beluchting (aëratie) en roeren (agitatie) van het kweekmedium. Een teveel aan zuurstof leidt tot oxidatieve processen die meestal ook het substraat omzetten naar een ander eindproduct en dus negatieve concurrentie opleveren voor de fermentatie.

Er bestaan drie verschillende manieren waarop een fermentatie(cel-)cultuur gevoed wordt. Dit zijn de "batch-", "fedbatch-" en continucultuur.

Fermentatie wordt in de voedingsindustrie vaak gebruikt.

Voorbeelden daarvan zijn:

Herkauwers maken gebruik van micro-organismen (een symbiose) bij fermentatieprocessen in de pens. De producten van een fermentatieproces zijn een aantal (vluchtige) vetzuren. Onder andere onderstaande zuren (hier weergegeven als de onder biologische omstandigheden optredende anionen) worden gevormd:


</doc>
<doc id="193055" url="https://nl.wikipedia.org/wiki?curid=193055" title="Zweetvoeten">
Zweetvoeten

Met de aanduiding zweetvoeten wordt, naast op voeten die vochtig zijn van het zweet, voornamelijk gedoeld op voeten die een sterke en over het algemeen als onaangenaam ervaren geur verspreiden.

De geur van zweetvoeten wordt vaak beschreven als een dikke, kaas-achtige geur. Sommigen omschrijven de geur als die van azijn. Het kan echter ook ammoniak-achtige geur zijn. Voor de meeste mensen is het een penetrante en onaangename geur. 

De geur van "zweetvoeten" wordt veroorzaakt door drie zaken:

Zijn deze drie factoren aanwezig dan kunnen bacteriën zich heel snel vermenigvuldigen. De bacteriën veroorzaken een afscheiding en sterven af. De ophoping van afvalstoffen en vochtigheid draagt bij tot een verdere groei van de bacteriën.

De voeten dienen zo droog mogelijk gehouden te worden. Dit kan door open schoenen, zoals sandalen en schoenen gemaakt van een materiaal dat goed ademt te dragen.
Afgeraden wordt schoenen te dragen gemaakt van kunststof materialen zoals rubber of nylon. Ook het dragen van sokken waarin veel kunststof is verwerkt, bevordert zweetvoeten. Katoenen sokken of wollen sokken en leren schoenen geven minder problemen. Het is belangrijk dagelijks van sokken en schoenen te wisselen.

Voeten wassen is een tijdelijke oplossing. Zeep doodt wel bacteriën maar een deel blijft achter en zal zich weer snel vermenigvuldigen. Door het nemen van wisselbaden kan de conditie van de voeten verbeterd worden en het zweten verminderd.

Voeten kunnen gedesinfecteerd worden met, bijvoorbeeld, alcohol. De meeste bacteriën sterven dan af. Meestal werkt ook dit maar een beperkte tijd. Jodium is een desinfectiemiddel dat uitermate geschikt is om de bacteriën die zweetvoeten veroorzaken te doden. Jodium is voornamelijk verkrijgbaar in de vorm van povidonjodium. Het dragen van open schoenen werkt vaak heel goed, vooral in combinatie met de andere aanbevelingen. Waar of wanneer dit niet kan (bijvoorbeeld in de winter) helpt het soms om schoenspanners van ceder- of mahoniehout te gebruiken. Die nemen vocht op en geven hun houtgeur af. Als de houtgeur na verloop van tijd te zwak is geworden, is het aan te raden de schoenspanner te schuren. De houtgeur komt dan terug.

Sommige middelen werken tijdelijk, zoals sommige inlegzolen die als "geurvreters" worden aanbevolen. Deze zolen bestaan uit kunststof of koolstof of cederhout. Ook zijn er sprays om in de schoen of op de voet te spuiten die bacteriedodend claimen te zijn en die daardoor de ongewenste geuren zouden tegenhouden. Dergelijke producten worden ook in poedervorm aangeboden. Ook boorzuur kan in poedervorm aangewend worden. Tot slot zijn er speciale sokken op de markt met zilverdraad in de zool verwerkt waarvan geclaimd wordt dat het bacteriedodend zou werken.


</doc>
<doc id="193297" url="https://nl.wikipedia.org/wiki?curid=193297" title="Voorspel (seksualiteit)">
Voorspel (seksualiteit)

Voorspel in de seksualiteit is het fysieke intieme begin van een seksuele betrekking die dient om lust op te wekken, soms als voorbereiding op geslachtsgemeenschap of een andere seksuele handeling om een orgasme te bereiken.

Enkele handelingen die als vorm van voorspel kunnen worden uitgeoefend, zijn zoenen (met name tongzoenen), strelen, het aanraken van de genitaliën, orale seks, de partner aftrekken of vingeren, seksueel fetisjisme, spanking, bondage en/of dirty talk.



</doc>
<doc id="193300" url="https://nl.wikipedia.org/wiki?curid=193300" title="Naspel">
Naspel

Het naspel in de seksualiteit is het doorgaan met fysieke intimiteit nadat er geslachtsgemeenschap is geweest, in het bijzonder na een orgasme. De partners tonen hierin hun genegenheid. De mate waarin er behoefte aan is kan per individu en situatie verschillen.

Mogelijke handelingen die kunnen plaatsvinden zijn, elkaar omarmen, zoenen, strelen en het aanraken van elkaars erogene zones.
Naspel kan ook actiever beleefd worden in de vorm van zoenen of schoonlikken van elkaars erogene zones.



</doc>
<doc id="193409" url="https://nl.wikipedia.org/wiki?curid=193409" title="Zijlijn">
Zijlijn

De zijlijn, laterale lijn of linea lateralis is een zintuig bij vissen waarmee bewegingen en trillingen in het omringende water waargenomen kunnen worden. De zijlijn is over het algemeen zichtbaar als een smalle lijn over de lengte van de vis, vanaf de kieuwdeksels tot aan de staartbasis.

Soms zijn gedeelten van de zijlijn gemodificeerd tot elektroreceptoren. Dit zijn organen waarmee elektrische impulsen waargenomen kunnen worden. Mogelijk kunnen sommige gewervelden zoals haaien de zijlijn gebruiken om magnetische velden waar te nemen. De meeste amfibieënlarven en sommige volwassen amfibieën zijn ook in het bezit van een zijlijn.

De receptoren in de zijlijn worden neuromasten genoemd. Elk van deze neuromasten bestaat uit een groep haarcellen. De haren daarvan worden omringd door een vooruitstekende geleiachtige cupula, die over het algemeen 0.1 tot 0.2 mm lang is. Deze cupula neemt de beweging van de vloeistof over en brengt hem over naar de haarcellen, die daarop een elektrisch sigaal produceren.

De haarcellen en cupulae van de neuromasten liggen meestal op de bodem van een zichtbaar putje of groefje in de vis. De haarcellen in de zijlijn lijken op de haarcellen die in het inwendig oor van gewervelden voorkomen, wat er op kan wijzen dat de zijlijn en het middenoor een gemeenschappelijke oorsprong hebben. In de halfcirkelvormige kanalen in het menselijke evenwichtsorgaan zijn de haarcellen ook verbonden door een cupula.

Beenvissen, haaien en roggen hebben over het algemeen zijlijnkanalen waarbij de neuromasten niet direct aan de buitenkant van de vis zitten, maar met de omgeving in contact staan via smalle kanaaltjes die op de huid uitkomen. Er kunnen ook nog extra neuromasten op verschillende plekken op het lichaamsoppervlak zitten, zoals op de kop (zie afbeelding van snoek).

De ontwikkeling van het zijlijnsysteem hangt af van de levenswijze van de vis. Actief zwemmende vissen bijvoorbeeld hebben meer neuromasten in kanaaltjes dan op het lichaamsoppervlak en de zijlijn ligt verder van de borstvin verwijderd (zie afbeelding boven), wat mogelijk de ruis als gevolg van de beweging van de vinnen vermindert.

Het zijlijnorgaan helpt de vis om botsingen te vermijden, om zich ten opzichte van de waterstroom te oriënteren, en om prooien te lokaliseren. Blinde grottenvissen hebben bijvoorbeeld rijen neuromasten op hun kop, die blijkbaar worden gebruikt om voedsel precies te lokaliseren zonder dat daarbij gezichtsvermogen nodig is. Killivisjes zijn in staat om met hun zijlijnorgaan de rimpels te voelen die worden veroorzaakt door worstelende insecten die in het water zijn gevallen. Voor de aanval blijkt dit orgaan echter niet nauwkeurig genoeg en vissen zoals haaien zullen gebruikmaken van hun andere organen zoals de ampullen van Lorenzini om hun aanval succesvol uit te voeren. Experimenten met pollak hebben aangetoond dat de zijlijn ook een belangrijke rol speelt bij scholingsgedrag van vissen.



</doc>
<doc id="193427" url="https://nl.wikipedia.org/wiki?curid=193427" title="Janusz Korczak">
Janusz Korczak

Janusz Korczak, pseudoniem van "Henryk Goldszmit", (Warschau, 22 juli 1878/1879 - Treblinka, ca. 7 augustus 1942) was een Poolse kinderarts, pedagoog en kinderboekenschrijver, ook bekend als de "Oude Dokter" ("Stary Doktor"). Hij was van Joodse afkomst.

Korczak werd geboren in een geassimileerde Joodse familie. Zijn vader Józef Goldszmit stierf in 1896, waardoor zijn familie zonder bron van inkomsten kwam. Als tiener was Korczak broodwinner voor zijn moeder, zus en grootmoeder. 

In 1898 gebruikte hij het pseudoniem "Janusz Korczak" in een literaire wedstrijd die de pianist Ignacy Jan Paderewski organiseerde. Tijdens de jaren 1898-1904 studeerde Korczak medicijnen in Warschau en schreef hij voor meerdere Poolse kranten. Na zijn afstuderen werd hij kinderarts. Gedurende de Russisch-Japanse Oorlog van 1904-1905 was hij militair arts in het Russische leger. Polen kwam in die jaren niet voor op de Europese landkaart en Warschau was Russisch. Na de oorlog werd hij weer kinderarts. Een kinderboek dat hij schreef kreeg enige bekendheid. 

In de jaren 1907-1908 studeerde Korczak in Berlijn. Toen hij in 1909 voor een weeshuis werkte, ontmoette hij Stefania Wilczyńska. In 1911-1912 was hij directeur van "Dom Sierot", een weeshuis voor joodse kinderen in Warschau dat hij zelf stichtte. Stefania Wilczyńska werd zijn naaste medewerker. Dom Sierot was een soort republiek voor kinderen met een eigen parlement, een gerechtshof en een krant. Door zijn aanpak werd hij bekender als pedagoog dan als kinderarts.

In 1914 bij het uitbreken van de Eerste Wereldoorlog, werd Korczak weer militair arts, met de rang van luitenant in het Russische leger. In zijn vrije tijd schreef hij pedagogische essays. In Kiev ontmoette hij Maryna Falska, die later zijn assistent in Warschau zou worden. Hij keerde terug naar Warschau, nog voordat Polen in 1918 na 123 jaar weer een onafhankelijk land werd.

Na de Eerste Wereldoorlog nam hij zijn taak in "Dom Sierot" weer op en stichtte hij een tweede weeshuis, "Nasz dom" (Ons Huis). Gedurende de Pools–Russische Oorlog van 1919-1921 diende hij weer als militair arts, ditmaal in het Poolse leger met de rang van majoor. Hij werd teruggeplaatst naar Warschau na een korte periode in Łódź. Hij kreeg tyfus. Zijn moeder overleed dat jaar aan deze ziekte. 

In 1926 liet hij kinderen een eigen krant beginnen, de "Mały Przegląd", als een wekelijks bijvoegsel bij het Pools-joodse dagblad "Nasz Przegląd".

Gedurende de jaren 1930 had hij een eigen radioprogramma, dat werd gestaakt na aantijgingen van antisemieten. In 1933 ontving hij een hoge Poolse staatsonderscheiding: het Zilveren Kruis van de Orde Polonia Restituta. In de periode 1934-1936 reisde Korczak jaarlijks naar het Britse mandaatgebied Palestina waar hij kibboetsen bezocht. Dit alles leidde tot tegen hem gerichte artikelen in enkele rechts-nationalistische kranten. Hierdoor moest hij ook breken met het niet-Joodse weeshuis waar hij voor werkte. Toch vertrok hij niet naar Palestina, zelfs toen Wilczyńska daar in 1938 een jaar ging wonen.

In 1939, toen de Tweede Wereldoorlog uitbrak, meldde Korczak zich als vrijwilliger bij het Poolse leger. Hij was toen zestig jaar en zijn gevorderde leeftijd liet niet toe dat hij dienst nam. Hij zag hoe de Wehrmacht Warschau innam, en de minachting waarmee de Polen en dan vooral de Joden door het Duitse 'Herrenvolk' werden behandeld. Toen de nazi's het Getto van Warschau creëerden in 1940, werd zijn weeshuis gedwongen naar het getto van Warschau te verhuizen. Korczak ging bij het weeshuis inwonen. 

Op 5 augustus (of 6 augustus), 1942, kwamen Duitse soldaten de 192 (of 196) weeskinderen ophalen en ongeveer een dozijn stafleden om hen naar het vernietigingskamp Treblinka te brengen. Korczak hoefde niet mee te gaan wegens zijn achtergrond, maar hij sloeg het aanbod om achter te blijven meerdere keren af. Hij zei geen afstand te zullen doen van zijn kinderen. Bij hun vertrek werden de kinderen in hun mooiste kleren gekleed en ieder droeg een blauwe knapzak met daarin een lievelingsboek of -speeltje. Joshua Perle, een ooggetuige, beschrijft de processie van Korczak en de kinderen door het getto naar de "Umschlagplatz" de deportatieplaats waar de treinen vertrokken naar de vernietigingskampen:

Volgens de legende, toen de groep kinderen eindelijk de "Umschlagplatz" bereikte, herkende een SS-officier Korczak als de schrijver van een van zijn favoriete kinderboeken en bood hem aan niet in de trein te gaan, maar Korczak weigerde opnieuw. Hij ging de trein in met de kinderen en werd nooit meer gezien. Later ging er een gerucht rond dat Korczak en de kinderen waren gered. Er school echter geen waarheid in deze verhalen. Aangenomen wordt dat Korczak en zijn kinderen direct bij aankomst in Treblinka in een gaskamer door de Duitse SS werden vermoord. Er is een herdenkingsmonument voor Janusz Korczak op de Powazki-begraafplaats in Warschau en in Yad Vashem in Jeruzalem.






</doc>
<doc id="193584" url="https://nl.wikipedia.org/wiki?curid=193584" title="Quick-Step Floors">
Quick-Step Floors

Quick-Step Floors is een Belgische wielerploeg.

Quick-Step werd in 2003 hoofdsponsor van het team. Daarvoor was het cosponsor van de Mapei-wielerploeg.

Eind 2010 werd bekendgemaakt dat de Tsjechische zakenman en miljonair Zdenek Bakala de ploeg tot en met 2013 zal voorzien van het nodige krediet. In 2012 kwam Omega Pharma van Marc Coucke, eerder al cosponsor met de merknaam Davitamon, als hoofdsponsor naar de ploeg en werd de nieuwe naam Omega Pharma-Quick-Step.

Vanaf 2015 krijgt de ploeg de naam Etixx-Quick Step. Etixx is een merk sportvoeding en voedingssupplementen van Omega Pharma.

Etixx-Quick-Step is een internationaal georiënteerde ploeg. Het team richt zich op rittenkoersen, klassiekers, eendagswedstrijden en sprints, met renners als Niki Terpstra, Tony Martin en Tom Boonen.

Manager van het team is de Belg Patrick Lefevere en ploegleiders zijn diens landgenoten Wilfried Peeters, Tom Steels, Rik Van Slycke, de Italiaan Davide Bramati, de Deen Brian Holm en de Duitser Jan Schaffrath.

Op 23 januari 2007 werden er zware beschuldigingen geuit tegen Patrick Lefevere en de gehele Quick-Step - Innergetic-ploeg inzake dopinggebruik. De Vlaamse krant Het Laatste Nieuws bracht die dag het eerste van een reeks artikels onder de naam "Patrick Lefevere: 30 jaar doping" uit waarin enkele anonieme getuigen verklaarden hoe zij op de hoogte waren van systematisch dopinggebruik in de ploeg, in opdracht van Lefevere.

Op 27 januari 2007 verklaarde de Internationale Wielerunie dat er nooit een dopingsysteem bij Quick-Step heeft bestaan. Tussen 1 januari 2003 en 31 december 2006 zijn de bloedwaarden van de Quick-Step-renners 321 keer gecontroleerd, door acht controleurs uit vijf verschillende landen. Nooit waren de bloedstalen positief.

Op 7 juni 2007 deed het Kortrijkse gerecht huiszoekingen bij een tiental renners en verzorgers van wielerploegen. Men vond er een grote hoeveelheden verboden producten op verschillende plaatsen. Er werden dertien personen in deze zaak verhoord. Het zou onder meer gaan om Johan Molly, verzorger bij Quick-Step-Innergetic en vroeger aan de slag bij Cofidis. Een en ander is het gevolg van een doorgeschoven dossier door Jean-Marie Dedecker aan de hormonenmagistraat Johan Sabbe. Het parket van Kortrijk deelde in de avond van 7 juni 2007 mee dat de verzorger vrij mocht beschikken. Verzorger Molly had in het recente verleden een intens telefoon- en sms-verkeer met ex-prof David Windels. Windels raakte als prof verslaafd aan amfetamine en in 1997 veroordeeld wegens handel in verboden middelen.. Het parket verklaarde dat de vrije beschikking van Molly niet uitsluit dat hem niets ten laste kan gelegd worden. Bij hem thuis zouden evenwel geen verboden producten gevonden zijn. De onderzoeksrechter Marc Allegaert heeft een afweging gemaakt en geoordeeld dat hij voorlopig niet meer verhoord moest worden. In een persmededeling verklaarde Quick-Step dat er bij geen enkele renner van zijn profploeg huiszoekingen zijn verricht.

Op 1 juli 2011, een dag voor de start van de Tour de France, neemt de Franse politie de rennersbus van Quick-Step in beslag. Ze zouden dat hebben gedaan in het kader van een dopingonderzoek. Er werden geen bezwarende feiten vastgesteld.

Op zondag 16 september 2012 schreef de ploeg, geleid door de ex-wielrenners en ploegleiders Tom Steels en Wilfried Peeters, geschiedenis door in Valkenburg de eerste WK-ploegentijdrit te winnen. Met Tom Boonen, Niki Terpstra, Tony Martin, Sylvain Chavanel, Kristof Vandewalle en Peter Velits bleken ze drie seconden sneller dan het BMC van Greg Van Avermaet. Hierdoor mocht het hele team in het jaar 2013 met het wereldkampioenenlogo rondrijden.

Op zondag 22 september 2013 slaagde de ploeg erin z'n wereldtitel te verlengen. Omega Pharma-Quick-Step was in Firenze 0,98 seconden sneller dan Orica-GreenEdge, met bijna allemaal dezelfde renners als vorig jaar. Enkel de geblesseerde Tom Boonen werd vervangen door Michał Kwiatkowski.






</doc>
<doc id="193927" url="https://nl.wikipedia.org/wiki?curid=193927" title="Trio (seksualiteit)">
Trio (seksualiteit)

Een trio in de context van seksualiteit is een activiteit waaraan drie personen deelnemen. Er zijn vier man/vrouw-combinaties mogelijk:
Omdat er bij een trio altijd sprake is van minstens twee personen van hetzelfde geslacht, vindt er soms, maar niet altijd, (gedeeltelijk) homoseksueel geslachtsverkeer plaats. Daarom worden trio's relatief vaak uitgeoefend door personen van wie minstens één persoon bi- of homoseksueel is. Bij een trio tussen drie heteroseksuele personen is er beperkte seksuele aantrekkingskracht tussen de deelnemers van hetzelfde geslacht.

Bij een trio is er een aantal seksuele handelingen mogelijk die niet mogelijk zijn met twee personen, zoals een sandwich en dubbele penetratie.

Bij seks tussen meer dan drie personen spreekt men van groepsseks.


</doc>
<doc id="193934" url="https://nl.wikipedia.org/wiki?curid=193934" title="Broeden">
Broeden

Broeden is het door warmte doen uitkomen van eieren, in het bijzonder bij vogels. De plaats waar eieren in de natuur worden uitgebroed heet een nest. Broeden vindt gewoonlijk plaats ten tijde van een groot voedselaanbod, voor vele dieren is dat in het voorjaar.

De broedduur kan variëren van circa 10 dagen tot drie maanden, afhankelijk van de soort. Bij zangvogels bebroedt het vrouwtje doorgaans vijf tot acht eieren, maar er zijn ook vogelsoorten waarbij het nest wel uit 20 eieren kan bestaan. De hoeveelheid hangt af van het aantal eieren dat het dier kan warm houden.

Bij de meeste kippenrassen ligt het aantal broedeieren tussen de 10 en 20. Bij deze hoendervogels duurt het broeden 21 dagen. Tijdens het broeden verandert het gedrag van een broedse kip. De kip trekt zich dan terug op de plaats waar zij de eieren heeft gelegd. Dit duurt 21 dagen. Gedurende deze periode eet en drinkt de hen niet veel, mede om te voorkomen dat zij veel ontlasting produceert en het nest bevuilt.

Tijdens de broedperiode legt de kip niet. Daardoor bevinden zich alle eieren in het nest zich in hetzelfde ontwikkelingsstadium. Een broedse hen maakt typische geluiden (het zogenaamde klokken) en verlaat het nest zelden om te drinken, eten of een stofbad te nemen. Ze houdt de eieren op een constante temperatuur (een kip heeft een lichaamstemperatuur van 41°C) en keert de eieren op bepaalde tijdstippen.

Als er geen eieren uitkomen, verlaat de broedse kip het nest meestal enkele dagen na afloop van de normale broedtijd. Er zijn echter ook gevallen bekend waarbij de kip zich letterlijk doodbroedt.

Er zijn vogelsoorten die hun eieren niet zelf uitbroeden, maar deze in het nest van andere vogels deponeren om hen het werk te laten doen. Deze vogels worden broedparasieten genoemd. Een bekend voorbeeld hiervan is de koekoek. Dit is tevens de enige broedparasietvogel die in Europa voorkomt.

Bij de meeste vogelsoorten broedt het vrouwtje de eieren uit, maar er zijn ook soorten waarbij het mannetje dit werk doet, bijvoorbeeld de nandoe. Bij deze loopvogel neemt het mannetje de zorg over de eitjes van meerdere vrouwtjes op zich en verzorgt de jongen alleen zodra ze uit het ei gekropen zijn. Andere loopvogels, die met name in hete gebieden leven, laten hun kroost simpelweg uitbroeden door de zon.

Naast het uitbroeden door de moeder zelf, kan ook een broedmachine worden gebruikt. In deze machine wordt een constante temperatuur gehandhaafd en worden de eieren zeer langzaam rondgedraaid. Bij het natuurlijk uitbroeden zorgt de moeder voor het regelmatig keren van de eieren. Machinaal broeden wordt vooral toegepast voor het op grote schaal uitbroeden van eieren of bij kippen waarvan de hennen niet broeds willen worden; dit kan bij sommige gefokte rassen het geval zijn.

In Nederland bepaalt de Flora- en faunawet dat beschermde inheemse vogels tijdens het broedseizoen niet mogen worden gestoord; het rapen van eieren, de kap van bomen in die periode en het vernielen van het nest behoren tot de verboden activiteiten. Het broedseizoen is echter geen vastgelegde periode; het verschilt per vogelsoort, en verstoring tijdens het broeden is dan ook het hele jaar illegaal.

Er zijn wel vuistregels. Traditioneel wordt de maand mei als de broedmaand gezien; in de praktijk ligt de periode voor een variëteit van vogels echter tussen half maart en half juli, en ruimer genomen tussen half februari en half augustus. Bij ingrepen als bomenkap moet echter met de werkelijke, precieze situatie rekening worden gehouden. Veelal is een vergunning van de gemeente nodig. 




</doc>
<doc id="193945" url="https://nl.wikipedia.org/wiki?curid=193945" title="Astrocyt">
Astrocyt

Een astrocyt is een stervormige, vertakte gliacel in het centraal zenuwstelsel (CZS) met lange of korte uitlopers. Het zijn steuncellen in de zenuwbaan die liggen tussen een bloedvat en een zenuwcel (neuron).

Astrocyten hebben vele functies, ze verwijderen sommige neurotransmitters (GABA, ATP en glutamaat), regelen de ionenconcentratie en spelen een rol bij de ontwikkeling van het CZS door vorming van geleidende uitlopers waarlangs neuronen kunnen groeien. Bij muizen wordt bijvoorbeeld geen corpus callosum gevormd als er geen astrocyten ter plekke aanwezig zijn. De astrocyten stimuleren ook het herstel van neuronen bij eventuele beschadiging door gliose en hebben ook een ontgiftende functie. Astrocyten maken deel uit van de Bloed-hersenbarrière. Mogelijk spelen de astrocyten een belangrijke rol bij het ontstaan van epilepsie en Parkinson.

Astrocyten vormen een gesloten kring rond de bloedvaten in de hersenen, de zg. gliale schede.


</doc>
<doc id="194079" url="https://nl.wikipedia.org/wiki?curid=194079" title="Systeemtherapie">
Systeemtherapie

Systeemtherapie is een koepelterm voor alle methodieken en strategieën die gebruikt worden in de begeleiding en behandeling van gezinnen met allerlei psychosociale moeilijkheden.

De systeemtherapie is ontstaan in het begin van de jaren vijftig in Amerika, als een antwoord op het tekort van interventies die zich richten op het individu en de invloed van andere gezinsleden erkenden.

De psychoanalyse bleek echter al vlug ontoereikend om het gedrag binnen een gezin te beschrijven. Systeemtherapeutische denkers verrijkten hun concepten met ideeën uit diverse wetenschappen, bijvoorbeeld de cybernetica, de opbloeiende wetenschap over zelfregulerende systemen. Het project van antropoloog Gregory Bateson rond psychiatrie en schizofrenie en de samenwerking tussen Bateson en therapeuten als Jay Haley, Weakland en Jackson betekende een stap vooruit in de ontwikkeling van de systeemtherapie. 

Nadien formuleerde Paul Watzlawick het systeemdenken in een aantal bijna wiskundig geformuleerde stellingen.

Systeemtherapie is ook bekend als gezins- en relatietherapie. Het gezin is daarbij het systeem, waarvan een persoon lid is door biologische, wettelijke, affectieve, geografische en historische banden. Volgens de stichters van de systeemtherapie zijn menselijke problemen in de kern problemen die ontstaan tussen personen die lid zijn van dit systeem. De onderliggende idee is immers dat als in een systeem (gezin, partnerrelatie, ...) één van de leden een probleem heeft, ook het hele systeem ontwricht wordt. Omgekeerd kan men een individu helpen door het systeem waarin hij of zij leeft te versterken.

Historisch bezien zijn een aantal vormen van systeemtherapie, ook wel scholen genoemd, te onderscheiden: 



</doc>
<doc id="194141" url="https://nl.wikipedia.org/wiki?curid=194141" title="Ibuprofen">
Ibuprofen

Ibuprofen (naar het Engels: iso-butyl-propanoic-phenolic acid) is een pijnstillend middel dat behoort tot de groep van niet-steroïde ontstekingsremmers (NSAID's). Het werkt ontstekingsremmend, pijnstillend en koortsverlagend; de werking is vergelijkbaar met die van acetylsalicylzuur. Het middel is ontwikkeld door de onderzoeksafdeling van de pharmaciefirma Boots in het Verenigd Koninkrijk, en het is vanaf 1969 geregistreerd. Het wordt verkocht onder verschillende merknamen waaronder Advil, Brufen, Dolofin, Ibruphar, Motrin, Nuprin en Nurofen, alsmede onder de generische naam (het octrooi is ondertussen verlopen) ibuprofen. 

Ibuprofen-tabletten zijn verkrijgbaar in de sterktes van 200, 400, 600 en 1000 milligram, en poeders van 400 mg, 600 mg en 800 mg. In Nederland is de doseringseenheden van 200mg Ibuprofen zonder doktersvoorschrift verkrijgbaar in supermarkten. De sterkte van 400mg is ook zonder recept bij de drogist verkrijgbaar. Doseringseenheden van 600 mg en hoger zijn alleen op recept verkrijgbaar.

Het wordt onder meer gebruikt bij:
Ibuprofen heeft een werkingsduur, afhankelijk van de dosering, van 4 tot 8 uur. De aanbevolen dosis hangt af van het lichaamsgewicht en de toepassing. In het algemeen is dat 200–400 mg (5–10 mg/kg voor kinderen) elke 4–6 uur, met een maximum van 1200 mg per dag. Op aanwijzing van een arts kan soms een maximale dagelijkse dosis van 3200 mg worden gebruikt. Tenzij anders voorgeschreven mag Ibuprofen niet langer dan vijf dagen na elkaar gebruikt worden.


In juni 2005 kwam in het nieuws dat ibuprofen bij regelmatige inname 24% meer kans op een hartaanval met zich mee zou brengen dan wanneer het middel niet geslikt zou worden. 
In een verrichte meta-analyse was dit relatief verhoogde risico op het krijgen van een hartinfarct lager, namelijk 11%. 
Een in 2007 gepubliceerde studie kon echter geen oorzakelijk verband tussen (langdurig) gebruik van ibuprofen en het optreden van acute hartinfarcten aantonen.

Ibuprofen interfereert met een aantal medicijnen tegen een hoge bloeddruk. Regelmatig gebruik van ibuprofen kan maagklachten veroorzaken. 

Ibuprofen heeft als enige NSAID een wisselwerking met laaggedoseerd acetosal (aspirine). Drie maal daags ibuprofen verhindert de beschermende werking van acetosal op hart en vaten.
Voor de overige wisselwerkingen raadplege men de bijsluiter van ibuprofen. Deze geeft het advies: "Raadpleeg daarom altijd een arts voordat u ibuprofen gelijktijdig met andere middelen gebruikt."

Op 13 juni 2014 maakte het Europese geneesmiddelenbewakingscomité PRAC bekend een onderzoek te starten naar de vermeende onveiligheid van hoge doses Ibuprofen op het hart. Tevens wordt het advies met betrekking tot het gebruik van acetylsalicylzuur in combinatie met een lage dosis Ibuprofen geëvalueerd. In Nederland handhaafde het CBG de vrije verkoop voor de laagste sterkte, de 200mg, bij de detailhandel, zoals supermarkten en benzinepompen.

Gebruik tijdens zwangerschap en borstvoeding wordt afgeraden. 



</doc>
<doc id="194142" url="https://nl.wikipedia.org/wiki?curid=194142" title="Joodtablet">
Joodtablet

Een joodtablet (jodiumpil) is een tablet dat het element jodium (ook wel aangeduid met jood) bevat.

Bij een kernramp kan er radioactief jood vrijkomen. Via de luchtwegen, de huid of het eten van besmet voedsel komt het in het bloed terecht. De schildklier slaat het radioactief jood op. Door de onophoudelijke bestraling van dit orgaan neemt de kans op kanker en andere aandoeningen van de schildklier toe. Vooral baby's en jonge kinderen lopen een verhoogd risico. Een grote hoeveelheid radioactief jood is schadelijk. Er is kans op schildklierkanker en de schildklier kan te snel gaan werken, wat verstoorde hartritmes en gewichtsverlies veroorzaakt. 

Door niet-radioactief jood in te nemen zorg je ervoor dat er geen radioactief jood in het lichaam wordt opgeslagen. Als er in de schildklier genoeg niet-radioactief jood zit, is er geen plaats meer voor radioactief jood. De radioactieve jooddeeltjes worden dan gewoon via de urine uit het lichaam verwijderd. 
De joodtabletten beschermen tegen besmetting van de schildklier door radioactief jood. Ze bieden alleen bescherming daarvoor, en niet voor andere radioactieve stoffen die door het lichaam opgenomen kunnen worden. Het heeft alleen bij een kernongeval zin om joodtabletten te nemen. Joodtabletten zijn geneesmiddelen, wacht dus tot de overheid het aanbeveelt om ze te nemen.

De verbinding kaliumjodide werd in 1982 door de FDA in de Verenigde Staten goedgekeurd als middel om de schildklier te beschermen tegen radioactief jodium.


</doc>
<doc id="194186" url="https://nl.wikipedia.org/wiki?curid=194186" title="Generiek geneesmiddel">
Generiek geneesmiddel

Een generiek geneesmiddel (in Vlaanderen meestal generisch geneesmiddel) is een geneesmiddel dat dezelfde werkzame stof of stoffen bevat als een oorspronkelijk op de markt gebracht merkgeneesmiddel. Het wordt geproduceerd door een andere fabrikant dan het bedrijf dat het oorspronkelijke merk heeft ontwikkeld. Het generiek mag pas op de markt gebracht worden ná het verlopen van het octrooi op het oorspronkelijke merkgeneesmiddel. Een vereiste is dat het generieke geneesmiddel dezelfde werking heeft als het origineel.

Gewoonlijk is een generiek veel goedkoper dan het originele merkgeneesmiddel, omdat de fabrikant geen ontwikkelingskosten meer hoeft te maken. Uit concurrentie-overwegingen verlaagt de fabrikant van het oorspronkelijke merk vervolgens vaak de prijzen van zijn product tot ongeveer het niveau van het concurrerende generiek, of komt hij zelf met een eigen generiek. Is het generieke geneesmiddel commercieel erg aantrekkelijk, dan komen er meerdere generieken van verschillende fabrikanten op de markt. Ongeacht de fabrikant krijgt iedere generiek dezelfde naam, die overeenkomt met de werkzame stof(fen).

Een farmaceutisch bedrijf dat een nieuw geneesmiddel ontwikkelt vraagt hiervoor vrijwel altijd een octrooi (patent) aan. Dit geeft een wettelijke bescherming gedurende meestal 20 of 25 jaar; gedurende deze tijd mag niemand anders het product maken - behalve met goedkeuring van de octrooihouder. Een van de oogmerken van een octrooi is om het bedrijf toe te laten de zeer hoge kosten (honderden miljoenen) van onderzoek en ontwikkeling van nieuwe geneesmiddelen te laten terugverdienen.

Als de looptijd van het octrooi voorbij is, vervalt deze bescherming en mogen andere bedrijven de stof produceren en het geneesmiddel op de markt brengen onder een andere naam.

De ontwikkeling van een generiek geneesmiddel is veel eenvoudiger dan de ontwikkeling van een nieuw geneesmiddel omdat er alleen een toedieningsvorm ontwikkeld hoeft te worden; de werkzame stof is immers al ontwikkeld door de oorspronkelijke patenthouder.
Bovendien is de ontwikkeling van een generiek product minder risicovol voor de producent omdat deze niet hoeft te investeren in jarenlange studies waarvan de uitkomst onzeker is.
Door de lagere ontwikkelingskosten en het lagere financiële risico voor de producent zijn generieke geneesmiddelen vaak veel goedkoper dan het oorspronkelijke merkgeneesmiddel, bij een gelijke werkzaamheid.

Voordat een nieuw generiek geneesmiddel kan worden geregistreerd in Europese landen, moet ook de periode van dossierbescherming zijn afgelopen. Dossierbescherming is ingevoerd in 1987 en was onder de Europese richtlijn 2001/83/EG 6 of 10 jaar.
De periode van dossierbescherming is 6 jaar in de volgende landen: Oostenrijk, Denemarken, Finland, Griekenland, Ierland, Portugal, Spanje, Noorwegen en IJsland. Deze periode is ook aanvaard door de 12 'nieuwe lidstaten'. België, Duitsland, Frankrijk, Italië, Luxemburg, Nederland, Zweden en het Verenigd Koninkrijk.
De richtlijn voorziet ook in een 10 jaar beschermingsperiode voor producten die geregistreerd zijn via de zogenaamde centrale procedure.

In de review 2001 is bepaald dat deze periode van 6 of 10 jaar is veranderd in de zogenaamde 8+2+1 formule. Artikel 10(1) van richtlijn 2001/83/EG bepaalt nu dat een generiek geneesmiddel pas kan worden geregistreerd als het referentieproduct minstens 8 jaar is geregistreerd. De eerste subparagraaf van dit artikel bepaalt vervolgens dat het generieke middel pas na 10 jaar na registratie van het innovatieve geneesmiddel op de markt mag worden gebracht, welke periode in de derde subparagraaf met maximaal 1 jaar kan worden verlengd indien de innovator in de eerste 8 jaar een nieuwe therapeutische indicatie op zijn middel heeft geregistreerd.

Anno 2008 verloopt in Nederland de dossierbescherming na 10 jaar.

Om als volwaardig alternatief voor het originele geneesmiddel in aanmerking te komen moet het generieke middel "bio-equivalent" zijn aan het originele, dat wil zeggen dezelfde werkzame stof hebben in dezelfde sterkte, onder dezelfde vorm en in dezelfde toedienings"wijze", en bij gebruik van een gelijke dosis aanleiding geven tot dezelfde concentraties in het organisme.

De toedienings"vorm" en de exacte samenstelling van het generieke product, mogen afwijken van het origineel: een producent van generieke geneesmiddelen heeft de vrijheid om andere hulpstoffen te kiezen zolang die de bio-equivalentie niet beïnvloeden. In Nederland moet het generieke middel "wel" dezelfde toedienings"vorm" hebben als het oorspronkelijke product.

Generieke geneesmiddelen zouden equivalent moeten zijn aan de oorspronkelijke merkgeneesmiddelen, maar in de praktijk kunnen zij soms nét wat anders werken dan het originele product. Ook tussen generieke geneesmiddelen met dezelfde werkzame stof kunnen onderling verschillen zitten. Het verschil kan zitten in de snelheid waarmee het medicament in de bloedsomloop wordt opgenomen, maar ook het aantal of de ernst van de bijwerkingen kan erg verschillen. De verschillen zouden kunnen worden verklaard door het gebruik van andere hulpstoffen. Ook in de wetenschappelijke literatuur wordt wel melding gemaakt van verschillen in de biologische beschikbaarheid tussen generieken.

In Nederland is een aantal (19) stoffen vrijgesteld van bio-equivalentieonderzoek. De registratie-autoriteit gaat er namelijk van uit dat, indien deze stoffen in een conventionele farmaceutische vorm (bijvoorbeeld een tablet of capsule die de werkzame stof in één keer geheel afgeeft) worden verwerkt, er geen problemen met de bio-equivalentie zijn te verwachten.

Om in België door het RIZIV aanvaard te worden als generisch geneesmiddel zijn er vier vereisten:

Om het gebruik van generische middelen te bevorderen en de uitgaven in de ziekteverzekering te drukken is in België op 1 juni 2001 het zogenoemde "referentieterugbetalingssysteem" ingevoerd. Hierin wordt voor originele geneesmiddelen waarvoor een generiek alternatief beschikbaar is, de vergoedingsbasis verminderd - met 30 % (vanaf 1 juli 2005; daarvoor was het 26 %, sinds 1 januari 2003). Dit betekent dat als een arts het duurdere originele middel in plaats van het goedkope generische middel voorschrijft de patiënt het prijsverschil zelf moet betalen.

In Nederland wordt een geneesmiddel erkend door het College ter Beoordeling van Geneesmiddelen (CBG) als generiek geneesmiddel wanneer het aan drie eisen voldoet:

In Nederland zijn verkopers van generieke geneesmiddelen vrij om hun eigen verkoopprijs vast te stellen. In 2004 heeft toenmalig minister Hans Hoogervorst met de organisaties Zorgverzekeraars Nederland, de KNMP (Koninklijke Nederlandse Maatschappij ter bevordering der Pharmacie, de beroepsorganisatie voor apothekers), en de Bogin (de Bond van de Generieke Geneesmiddelenindustrie in Nederland), het zogenaamde Geneesmiddelenconvenant afgesloten. Op 1 januari 2005 trad ook de organisatie voor de innovatieve geneesmiddelenindustrie in Nederland, NEFARMA, toe.

Het geneesmiddelenconvenant was een afspraak om op de kosten voor de uitgaven voor geneesmiddelen in Nederland te bezuinigen. Voor 2005 was een besparing van 685 miljoen afgesproken. Deze kostenbesparing moest worden bereikt onder andere door een prijsverlaging van gemiddeld 40 % af te spreken. Niet alle aanbieders van geneesmiddelen zijn gebonden door dit convenant, omdat niet alle fabrikanten aangesloten zijn bij de Bogin. Het geneesmiddelenconvenant liep af in 2007. Per januari 2008 is er een nieuwe afspraak: het transitieakkoord. In dit akkoord is afgesproken om 10 % extra korting te geven op de geneesmiddelen. Door dit akkoord wordt een besparing van 340 miljoen in 2008 en 456 miljoen voor 2009 voorzien.

In verband met de uitbreiding van het preferentiebeleid, heeft Bogin het transitieakkoord opgezegd op 14 mei 2008. Dit gebeurde 1 dag na het vonnis van de rechtbank te Breda, waarin Bogin in het ongelijk werd gesteld jegens de zorgverzekeraars Menzis en UVIT.

Bij "immediate release"-producten is een generiek geneesmiddel meestal een uitstekend alternatief voor een merkgeneesmiddel, maar bij technisch gecompliceerde "controlled release"-producten (waar onder andere het gros van de psychofarmaca onder valt) is het niet zonder meer vanzelfsprekend dat het generieke geneesmiddel dezelfde werking heeft als het merkgeneesmiddel. Dat komt doordat de werking van deze producten zeer sterk concentratieafhankelijk is; kleine veranderingen van de concentratie van de werkzame stof in het bloed kunnen de werking van het geneesmiddel al sterk verminderen of ernstige bijwerkingen veroorzaken.

Een generiek geneesmiddel wordt geacht bio-equivalent te zijn wanneer de concentratie van de werkzame stof in het bloed binnen een range van 80 % - 125 % overeenkomt met het originele product, hetgeen betekent dat de concentratie actieve stof in het bloed bij een generiek geneesmiddel aanzienlijk kan afwijken van het overeenkomstige merkgeneesmiddel of een ander generiek geneesmiddel met dezelfde werkzame stof. Overigens geldt voor ieder geneesmiddel en dus ook het merkgeneesmiddel dat die kan variëren binnen een bepaalde range wanneer verschillende productie batches met elkaar worden vergeleken. Ook bij het merkgeneesmiddel zal er nooit 100% van de tijd exact dezelfde concentratie in het bloed gemeten worden. Dit komt doordat de opname van een geneesmiddel in het lichaam van vele factoren afhankelijk is, waaronder de factor hoe het lichaam zelf met de werkzame stof omgaat.

Bedrijven die gespecialiseerd zijn in generische geneesmiddelen (productie en/of distributie) zijn o.a.:

Er zijn tegenwoordig zeer vele generische geneesmiddelen voorhanden; slechts één voorbeeld: naast het antidepressivum "Prozac" van fabrikant Eli Lilly, met als werkzame stof fluoxetine, zijn o.a. verkrijgbaar "Docfluoxetine" van Docpharma, "Fluoxetine Teva" van Teva Generics, "Fluoxemed" van EthiMed, "Fluoxetop" van Topgen, "Prosimed" van 3DDD Pharma, enz.




</doc>
<doc id="194344" url="https://nl.wikipedia.org/wiki?curid=194344" title="Microfilie">
Microfilie

Microfilie is de seksuele aantrekking tot een persoon die wezenlijk kleiner is dan de persoon zelf. Het is een vorm van parafilie en is het tegenovergestelde van macrofilie.


</doc>
<doc id="194345" url="https://nl.wikipedia.org/wiki?curid=194345" title="Macrofilie">
Macrofilie

Macrofilie is een seksuele aantrekking tot een persoon die wezenlijk groter is dan de persoon zelf. Het is een vorm van parafilie en is het tegenovergestelde van microfilie.


</doc>
<doc id="194423" url="https://nl.wikipedia.org/wiki?curid=194423" title="Porie">
Porie

Een porie in meer algemene zin is een buisvormige opening naar een oppervlak. Poriën komen voor bij diverse planten en dieren, maar ook in bijvoorbeeld gesteenten en mineralen.

Een porie in de huid is het buisje dat bij een talgklier of zweetklier hoort. De talgklieren scheiden talg uit, een vettige substantie. Talg is nodig om de huid soepel en vochtig te houden. Bij acne kan de talg niet snel genoeg uit de poriën stromen waardoor puistjes ontstaan. Bij sommige dieren, zoals hagedissen, dienen de sterk vergrote poriën aan de onderzijde van de dijen (femorale poriën) voor het uitzetten van geurvlaggen.

In de bladeren van groene planten bevinden zich poriën (huidmondjes) welke nodig zijn om gassen in en uit de plant te transporteren. De werking hiervan hangt nauw samen met fotosynthese. Ook in andere delen van planten komen poriën voor, zoals waterporiën.

In veel soorten gesteenten komen poriën voor. Het Groningse aardgas bijvoorbeeld wordt gewonnen uit de poriën van een bepaalde steensoort in de Groningse ondergrond.

In de bodem komen grote en kleine poriën voor, waardoor gasuitwisseling met de buitenlucht optreedt en regenwater de grond in kan. In de fijne poriën kan het grondwater door capillaire werking van de bodem omhooggezogen worden tot boven het freatisch vlak; men spreekt dan ook van capillair grondwater. Boven de capillaire zone kan het grondwater nog plaatselijk door cohesie in zeer kleine poriën ('draadjes') aanwezig zijn als funiculair grondwater.


</doc>
<doc id="194501" url="https://nl.wikipedia.org/wiki?curid=194501" title="Kokken">
Kokken

Kokken, ook wel coccen (Latijn: coccus, mv cocci) zijn bolvormige eubacteriën. De manier waarop de cellen ten opzichte van elkaar liggen kan ook verschillen, doordat na de deling de cellen vaak op karakteristieke wijze bij elkaar blijven liggen. Zo kunnen kokken los liggen, maar ook in ketens (bv. streptokokken "Streptococcus") of in groepjes (druiventrosvorm bij stafylokokken, "Staphylococcus"), of twee aan twee (diplokokken, bijvoorbeeld gonokokken "Neisseria gonorrhoeae").

Een apart geslacht onder de kokken is "Micrococcus". Deze bacterie is tussen de 0.5 en 3 micrometer in diameter groot en heeft een redelijk dikke celwand die rond de helft van haar totale massa bevat. "Micrococcus" komt wijd verspreid voor in o.a. water, grond en stof. Het genoom van "Micrococcus" bevat voor een groot deel guanine en cytosine.


</doc>
<doc id="194528" url="https://nl.wikipedia.org/wiki?curid=194528" title="N-ethyl-N-nitroso-ureum">
N-ethyl-N-nitroso-ureum

Bij muizen veroorzaakt ze 1 mutatie per gen en per 700 gameten.

"N"-ethyl-"N"-nitroso-ureum is een alkylerende verbinding die een ethylgroep overdraagt op nucleobasen (voornamelijk thymine) in nucleïnezuren.


</doc>
<doc id="194990" url="https://nl.wikipedia.org/wiki?curid=194990" title="Jonon">
Jonon

Jonon is een organische verbinding met een aangename, in verdunde toestand naar viooltjes ruikende, geur. α-jonon heeft een sterkere geur dan β-jonon. Er bestaat ook nog een γ-vorm. Jonon komt in verscheidene plantensoorten voor.

Er zijn verschillende syntheseroutes voor jonon. De meeste toegepaste is de de synthese uit citral en aceton. De eerste stap bestaat uit een base-gekatalyseerde condensatiereactie (aldolcondensatie) van beide reagentia, waarbij pseudojonon ontstaat:

De daaropvolgende stap betreft de cyclisatie van pseudojonon tot de α- en β-vorm met verdund zuur:

De mate waarin de α- en β-vorm worden gevormd hangt af van het gebruikte zuur: met fosforzuur ontstaat hoofdzakelijk α-jonon, terwijl met zwavelzuur meer van de β-vorm ontstaat.

Jonon en verscheidene van haar verbindingen worden als geurstof in bijvoorbeeld parfum gebruikt. Met name in geurstoffen die naar viooltjes, iris en sommige bessen moeten ruiken is het een veel gebruikte stof.

Bèta-jonon is een grondstof voor de productie van retinol.



</doc>
<doc id="195071" url="https://nl.wikipedia.org/wiki?curid=195071" title="Traumatische inseminatie">
Traumatische inseminatie

Traumatische inseminatie treedt bij sommige insecten op (onder andere bij de bedwants en bij strepsiptera) en betekent dat het mannetje het lichaam van het vrouwtje doorboort om de zaadcellen op de bestemde plaats te kunnen brengen. Er wordt meestal geen gebruik gemaakt van een vrouwelijk paringsorgaan. Soms is dat er wel maar wordt het bij de paring vernield. In dit geval kan het vrouwtje dus maar één keer paren in haar leven. Bij de bedwants is het echter gebruikelijk dat het vrouwtje meerdere malen paart.


</doc>
<doc id="195159" url="https://nl.wikipedia.org/wiki?curid=195159" title="Euthanasie in de Verenigde Staten">
Euthanasie in de Verenigde Staten

In de Verenigde Staten van Amerika is euthanasie gelegaliseerd in de staten Montana, Oregon en Washington. Daar mogen artsen aan patiënten in bepaalde omstandigheden een medicijn van barbituraten geven, waarmee snel en pijnloos zelfdoding kan worden gepleegd. De arts mag echter niet zelf de dood veroorzaken door het drankje toe te dienen. De inwoners van Oregon keurden de "Death with Dignity Act" (ORS 127.800-995) in 1994 goed bij een referendum.

In 2003 werden in Oregon 42 mensen door artsen geholpen bij hun zelfdoding, oftewel 0.14 procent van de sterfgevallen in de staat dat jaar. Het is niet wettelijk vereist dat de arts bij het innemen van het barbituraat aanwezig is, maar in twaalf gevallen was dit wel zo. Sinds 1998 hebben 171 inwoners van Oregon beroep gedaan op de wet. Na het innemen duurde het tussen de vijf minuten en achtenveertig uur voor dat de dood intrad. De meeste patiënten die hulp aanvroegen bij hun zelfdoding leden aan kanker.

In Florida ontstond in maart 2005 een hevig debat over euthanasie in die staat. De rechter bepaalde toen dat de 42-jarige comapatiënte Terri Schiavo, die sinds 1990 in vegetatieve staat verkeerde, het recht had om te sterven. Haar echtgenoot, Michael Schiavo, vond dat Terri dood beter af zou zijn; haar ouders waren het daar niet mee eens. De twee partijen vochten hun geschil uit voor de rechter, tot uiteindelijk definitief bepaald werd dat de voedingssonde van de vrouw verwijderd moest worden. Terri Schiavo overleed door versterving op 31 maart.


</doc>
<doc id="195246" url="https://nl.wikipedia.org/wiki?curid=195246" title="Rood 2G">
Rood 2G

Rood 2G is een blauw rode synthetische azokleurstof. Als additief was het in de EU toegestaan onder E-nummer E128. Gebruik van de stof is echter omstreden nadat in juli 2007 een herziening van de toelating in de EU plaatsvond. Rood 2G is nadien dan ook verwijderd uit de lijst van toegelaten levensmiddelenadditieven.

De stof is goed oplosbaar in water, en enigszins oplosbaar in ethanol. Het voornaamste gebruik in levensmiddelen is als roodmaker voor gekookt vlees zoals worstjes. Andere toepassingen zijn in jams, alcoholische dranken en zuivelproducten. De kleurstof is relatief ongevoelig voor het blekende effect van zwaveldioxide en natriumdisulfiet.

Buiten de levensmiddelenindustrie wordt de kleurstof wel gebruikt in verven en coatings, inkt en papier. Sporadisch vindt gebruik van Rood 2G ook plaats in de histologie om weefsels te kleuren.

Rood 2G wordt in het lichaam, meer bepaald de darmen, omgezet in aniline. Hiervan is uit dierproeven bekend dat ze kanker kan veroorzaken. De Europese Autoriteit voor voedselveiligheid weigerde in juli 2007 daarom een nieuw veilig maximumlimiet voor de stof af te geven. Eerder nog werd aangenomen dat 20 mg per kilogram lichaamsgewicht acceptabel was. Ook zijn er vermoedens dat de stof tot eczeem kan leiden.

Gebruik van de stof als voedseladditief is in Australië, Oostenrijk, Canada, Japan, Noorwegen, Zweden, en de Verenigde Staten ook niet toegestaan.



</doc>
<doc id="195254" url="https://nl.wikipedia.org/wiki?curid=195254" title="Sirenomelie">
Sirenomelie

Sirenomelie (ook wel zeemeerminsyndroom genoemd) is een zeldzame aangeboren afwijking, waarbij de benen van het kind met elkaar vergroeid zitten in een soort zak van vet en weefsel; hierdoor uiterlijk gelijkend op een zeemeermin. Meestal komt deze aangeboren afwijking in combinatie met bijkomende orgaanafwijkingen in de buikholte. De meeste kinderen met dit syndroom overlijden kort na de geboorte.

Er zijn slechts drie gedocumenteerde gevallen bekend waarbij een patiënt met deze aandoening levensvatbaar bleek: Tiffany Yorks uit de VS, Shiloh Pepin uit het Amerikaanse Kennebunkport en Milagros Cerrón uit Peru.

De dertien maanden oude Cerrón werd op 8 februari en op 31 mei 2005 geopereerd voor het scheiden van beide onderste ledematen. Het meisje had verder geen bijkomende orgaanafwijkingen.

Pepin overleed op vrijdag 23 oktober 2009 op 10-jarige leeftijd. Haar benen konden niet gescheiden worden door een verkeerde ligging van de bloedvaten.


</doc>
<doc id="195409" url="https://nl.wikipedia.org/wiki?curid=195409" title="VU medisch centrum">
VU medisch centrum

Het VU medisch centrum (VUmc) is een academisch ziekenhuis en medische faculteit in Amsterdam, verbonden aan de Vrije Universiteit Amsterdam. De organisatie is op 1 januari 2001 ontstaan uit een samenvoeging van het "Academisch Ziekenhuis Vrije Universiteit" (AZVU) en de "Faculteit der Geneeskunde" van de Vrije Universiteit Amsterdam.
Het VUmc is gevestigd aan de De Boelelaan in Buitenveldert in stadsdeel Zuid en ligt nabij de A10. Het VUmc behoort tot een van de top universitaire ziekenhuizen van Nederland en is een van de twee academische ziekenhuizen van Amsterdam. In 2014 telde de totale organisatie een gemiddelde personeelsbezetting van 7.183 in fte's. Het VUmc is aangesloten bij de Nederlandse Federatie van Universitair Medische Centra. Het ziekenhuis van de Vrije Universiteit is een van de elf traumacentra in Nederland en beschikt over een Mobiel Medisch Team.

Het VUmc ontstond uit samengaan van de Faculteit der Geneeskunde en het Academisch Ziekenhuis van de VU. In 1907 werd de eerste hoogleraar in de geneeskunde benoemd aan de VU, de psychiater Leendert Bouman, die tevens geneesheer-directeur was van de Valeriuskliniek. In de navolgende decennia zou de VU echter nog geen volwaardige geneeskundige faculteit krijgen. Die werd pas gevormd in 1950. Enige tijd hierna zou ook een eigen Academisch Ziekenhuis worden geopend in Amsterdam-Buitenveldert. Later zou ook de universiteit zich in Buitenveldert vestigen.

In september 2011 ondertekenden de raden van bestuur van het Academisch Medisch Centrum en het VUmc een intentieverklaring om te onderzoeken hoe de twee ziekenhuizen intensiever konden gaan samenwerken. De afdelingen neurochirurgie van beide ziekenhuizen waren al in 2005 samengegaan onder de naam "Neurochirurgisch Centrum Amsterdam".

In maart 2013 maakten beide ziekenhuizen bekend dat ze een gezamenlijke raad van bestuur wilden gaan vormen. Ook worden bepaalde specialismen op een van beide locaties gevestigd. Zo komt er in het AMC een vrouw-kindcentrum en zullen neurologie en neurochirurgie geconcentreerd worden in het VUmc. Het uiteindelijke doel is niet om beide ziekenhuizen op één locatie te huisvesten. Plannen voor een fusie zijn er ook geweest, maar deze werden in april 2014 opgeschort.

Het VUmc heeft tussen 2010 en 2012 een nieuw onderkomen voor de afdeling "Spoedeisende Hulp" gebouwd ten westen van het bestaande ziekenhuis. Daarbovenop zijn een psychiatrische afdeling en een nieuw gastenverblijf gerealiseerd. Op het dak van de polikliniek is in 2011 een nieuw Kankercentrum geopend. Een nieuwe afdeling Radiologie zal (naar verwachting vanaf 2013) worden gebouwd ten zuiden van de huidige kliniek.

De opleidingsafdelingen van het VUmc zijn ondergebracht bij het Instituut voor Onderwijs en Opleiden (IOO). Het IOO bestaat uit drie onderdelen:

VUmc School of Medical Sciences

Met daarin de bachelor en master geneeskunde en een zij-instroomprogramma geneeskunde waarin naast de studie geneeskunde veel aandacht voor wetenschappelijk onderzoek.

VUmc Academie

Bij "VUmc Academie" zijn ongeveer 200 opleidingen, trainingen, maatwerktrajecten, e-learning modules en workshops ondergebracht in acht domeinen:

VUmc Amstel Academie

Bij "VUmc Amstel Academie" zijn de volgende vier domeinen:
En de volgende drie takken van in-service onderwijs:

Onderzoeksspeerpunten van het VUmc zijn oncologie, immunologie, neurologie (alzheimer en MS), vitale geneeskunde (hart en bloedvaten, metabolisme, IC, acute zorg), extra- en transmurale geneeskunde en beweging. In 2011 stond het wetenschappelijk onderzoek voor wat betreft het aantal publicaties en citaties op een gedeelde eerste plaats van Nederlandse medische centra.

Op 26 mei 2007 omstreeks 06:00 uur brak er brand uit in een operatiekamer op de tweede verdieping. Door grote rookontwikkeling moest ook de vijfde verdieping (op de derde en vierde verdieping was niemand aanwezig) worden ontruimd. Het duurde ongeveer twee uur voordat de brandweer het vuur onder controle had. De oorzaak van de brand was gelegen in kortsluiting in elektronische apparatuur. De geëvacueerde patiënten werden allemaal elders in het ziekenhuis ondergebracht.
Acht operatiezalen brandden volledig uit. Na een week was de volledige operatiecapaciteit hersteld door 's avonds en in het weekend te opereren. Tijdelijke operatiekamers werden geplaatst in de tuin van het ziekenhuis. In mei 2009 werden de uitgebrande operatiekamers na een volledig vernieuwing en modernisering hernieuwd in gebruik genomen.

Nadat in februari 2012 commotie was ontstaan over de op de afdeling spoedeisende hulp van het VUmc opgenomen televisieserie verzocht VUmc RTL de serie na de eerste uitzending te staken. In juni 2013 oordeelde de rechter dat het VUmc het medisch beroepsgeheim had geschonden door aan het programma mee te werken. Er werd een schikking getroffen van dertigduizend euro.

Op 21 augustus 2012 werd bekendgemaakt dat het VUmc door de Inspectie voor de Gezondheidszorg (IGZ) onder verscherpt toezicht is geplaatst. In het VUmc was sprake van interne conflicten, die de veiligheid van patiënten in gevaar zouden brengen. Enkele maanden daarvoor was door de directie verzuimd om IGZ op de hoogte te brengen van een brief handelend over deze conflicten. IGZ concludeerde dat het VUmc ofwel zich onvoldoende bewust geweest is van de ernst van de situatie, ofwel bewust informatie heeft achtergehouden; in beide gevallen zou er voldoende grond zijn voor verscherpt toezicht. Op 24 augustus 2012 werd bekend dat de voorzitter en een lid van de raad van bestuur hun portefeuille ter beschikking stelden. Op 4 maart 2013 is het verscherpt toezicht opgeheven.

Op 8 september 2015 knapte 's morgens een hoofdwaterleiding nabij het ziekenhuis, waarna een deel ervan overstroomde. Doordat belangrijke installaties in de kelder gevaar liepen, werd de verwarming uitgeschakeld. Omdat door de gebroken hoofdwaterleiding de watervoorziening in het ziekenhuis niet kon worden gegaranderd werd het ziekenhuis volledig geëvacueerd. De evacuatie verliep zonder problemen.

In Amsterdam was vroeger onderscheid tussen de VU en het VU, waarbij bij de eerste de universiteit en bij de tweede het ziekenhuis bedoeld werd.


</doc>
<doc id="195522" url="https://nl.wikipedia.org/wiki?curid=195522" title="Gamofobie">
Gamofobie

Gamofobie is een specifieke fobie voor het huwelijk of langdurige relaties. De naam is afkomstig van het Griekse γαμεῖν "gameîn", trouwen of γάμος "gámos", huwelijk en φόβος "phóbos", angst/vrees.

Het komt wel vaker voor dat mensen zich zorgen maken bij het aangaan van een langdurige relatie, omdat dit doorgaans gepaard gaat met ingrijpende veranderingen van de levensstijl waaraan men was gewend. In het geval van gamofobie is de wil om te trouwen of samen te wonen wel aanwezig, maar zijn de onrust en angst zo sterk dat men het huwelijk of het samenwonen telkens uitstelt, ervan afziet of soms zelfs het contact met de partner verbreekt.

Er kunnen verschillende oorzaken zijn, bijvoorbeeld confrontatie met een slechte relatie (van zichzelf of van de ouders) of een sterke drang naar zelfstandigheid.



</doc>
<doc id="195583" url="https://nl.wikipedia.org/wiki?curid=195583" title="Lupus erythematodes">
Lupus erythematodes

Lupus erythematodes is een auto-immuunbindweefselziekte die zich uit in onder andere huidaandoeningen.

Lupus erythematodes ontstaat door de aanwezigheid van antilichamen tegen bestanddelen van de cellen van het lichaam, namelijk tegen bestanddelen van de kern, de nucleolus en het cytoplasma. Deze antilichamen zijn aangetoond in 90% van de patiënten.

Dit zorgt voor een niet-specifieke overgevoeligheidsreactie (cfr Type III overgevoeligheidsreactie) met verschillende symptomen tot gevolg.

Vermoedelijk is er een genetische aanleg.

De systemische variant toont in 75% van de gevallen huidaandoeningen. Bovendien kunnen ook interne aandoeningen voorkomen:

Vaak komt lupus erythematodes voor met uitsluitend huidaandoeningen. Hier zijn verschillende klinische beelden in te onderscheiden. De belangrijkste zijn:

Huidafwijkingen worden vaak behandeld met dermatocorticosteroïden uit de hogere klassen (III-IV). Hydroxychloroquine heeft vaak een gunstig effect (maar werkt pas na 2 maanden). Ook steroïden in tabletvorm worden toegepast, en/of andere immunosuppressiva zoals methotrexaat.

Lupus komt vooral voor bij vrouwen. De discoïde versie komt tweemaal zo veel voor bij vrouwen als bij mannen. Bij de systemische versie is dit achtmaal.



</doc>
<doc id="196319" url="https://nl.wikipedia.org/wiki?curid=196319" title="Doe vs. Bolton">
Doe vs. Bolton

Doe vs. Bolton was een rechtszaak die voorkwam bij het Amerikaanse Federale Hooggerechtshof in 1973. Door de beslissing van de rechtbank werd de abortuswetgeving van de staat Georgia ongeldig verklaard. Op dezelfde dag dat het vonnis werd gegeven in Doe vs. Bolton, 22 januari, deed het gerechtshof ook uitspraak in de zaak Roe vs. Wade, waarin de anti-abortuswet van Texas werd opgeheven.

De wet uit Georgia in kwestie stond abortus alleen toe in gevallen van verkrachting, wanneer de foetus een abnormale afwijking had of als de zwangerschap de gezondheid van de moeder in gevaar bracht. Verder moest de abortusprocedure goedgekeurd worden door drie afzonderlijke artsen én door een speciaal comité van het ziekenhuis waar de abortus werd uitgevoerd. Alleen mensen die permanent in Georgia verbleven kwamen in aanmerking voor de procedure.

In 1971 klaagde een zwangere vrouw, die het pseudoniem 'Mary Doe' kreeg om haar identiteit te beschermen, de procureur-generaal van Georgia aan, Arthur Bolton. Hij was officieel verantwoordelijk voor de wetgeving in Georgia. Een districtsrechtbank verklaarde de wet ongrondwettelijk, maar weigerde de controle van de drie artsen en het ziekenhuiscomité af te schaffen, noch de wet onmiddellijk buiten werking te laten treden. De vrouw ging daarom in beroep bij het Federale Hooggerechtshof, waar de rechters - net zoals in de zaak Roe vs. Wade - de aanklager met zeven stemmen voor en twee tegen in het gelijk stelden.

De rechtszaken Doe en Roe zorgden ervoor dat abortus een grondwettelijk recht werd, waarmee vrijwel alle andere restrictieve of anti-abortuswetten in de staten buiten Texas en Georgia ook ongeldig verklaard werden.



</doc>
<doc id="196350" url="https://nl.wikipedia.org/wiki?curid=196350" title="Veiligheid">
Veiligheid

Veiligheid is de mate van afwezigheid van potentiële oorzaken van een gevaarlijke situatie of de mate van aanwezigheid van beschermende maatregelen tegen deze potentiële oorzaken. Veiligheid is een relatief begrip, aangezien niets onder alle omstandigheden volledig zonder gevaar is.

Het begrip veiligheid bestaat zowel rationeel als denkbeeldig. Rationeel kunnen er allerlei berekeningen worden toegepast op een situatie om te bepalen of deze veilig is. Daarnaast is er nog denkbeeldige veiligheid. Iemand kan zich veilig voelen maar het rationeel gezien niet zijn en andersom. Dit wordt ook wel "schijnveiligheid" (resp. schijnonveiligheid) genoemd.

Om de veiligheid te waarborgen bestaat er regelgeving. Zo moeten bijvoorbeeld drukvaten aan strenge eisen voldoen om explosiegevaar te minimaliseren en moeten gebouwen voldoen aan allerlei brandveiligheidseisen om in geval van brand het aantal slachtoffers en de schade te minimaliseren.

Onder de Nederlandse rijksoverheid vallen de Onderzoeksraad voor Veiligheid en diverse rijksinspecties, bijvoorbeeld de Inspectie Leefomgeving en Transport.



</doc>
<doc id="196392" url="https://nl.wikipedia.org/wiki?curid=196392" title="Erotofobie">
Erotofobie

Erotofobie of seksuele aversie is afkeer van seksualiteit of seksuele relaties. De naam is afkomstig van het Griekse ἔρως "erōs", liefde/begeerte en φόβος "phóbos", angst.

De angst uit zich doorgaans in onrust bij confrontatie met seksualiteit (bijvoorbeeld seksueel getinte toenadering, erotische films, naaktheid, sekswinkels). De persoon zal proberen dergelijke situaties zo veel mogelijk te mijden, wat in bepaalde gevallen kan leiden tot moeizame persoonlijke relaties. In ernstige gevallen kunnen zelfs paniekaanvallen optreden.

Er kunnen verschillende oorzaken zijn, bijvoorbeeld een traumatische seksuele ervaring of het volgen van maatschappelijke normen die weinig ruimte bieden aan seksueel genoegen of die daar juiste te veel nadruk op leggen. Ook onbewust hebben benaderingen een effect op personen als deze er een seksueel gevoel aan linkt. 

Als de angst meer algemeen gericht is op mannen of vrouwen, spreekt men van androfobie of gynaecofobie.



</doc>
<doc id="196620" url="https://nl.wikipedia.org/wiki?curid=196620" title="Arteriole">
Arteriole

Arteriolen zijn kleine slagaders met glad spierweefsel in de wand, die de diameter ervan kunnen beïnvloeden. Op deze manier zorgen ze voor het vernauwen of verwijden van het lumen (vaatholte) van deze bloedvaten (vasoconstrictie en vasodilatatie) en regelen zo de doorbloeding van de weefsels waarnaar ze bloed voeren. Ook vervullen ze een belangrijke rol in de regulatie van de bloeddruk.
Arteriolen worden ook wel weerstandsvaten genoemd.


</doc>
<doc id="196730" url="https://nl.wikipedia.org/wiki?curid=196730" title="Wonderboom">
Wonderboom

De wonderboom of wonderolieboom ("Ricinus communis") is een snelgroeiende tropische plant, die buiten de tropen kruidachtig is.

In de tropen kan de plant na enkele jaren een hoogte tot 13 meter bereiken en heeft dan een verhoute stengel die op een stam lijkt. De vrucht wordt "wonderboon" genoemd hoewel de plant niet tot de vlinderbloemenfamilie behoort (zoals de boon) maar tot de wolfsmelkfamilie ("Euphorbiaceae"). Uit wonderbonen wordt wonderolie geperst. De overblijvende pulp wordt wel als veevoeder gebruikt maar bevat het zeer sterke gif ricine dat eerst door een langdurige hittebehandeling onschadelijk moet worden gemaakt. Uit de overgebleven resten worden ook wel meststoffen gemaakt die in biologische teeltwijzen gebruikt worden.

Wonderbonen zijn erg giftig. Voor kinderen kan de consumptie van vijf à zes zaden al dodelijk zijn terwijl de dodelijke dosis voor volwassenen 15 à 20 bonen is.

De naam "Ricinus" is het Latijnse woord voor teek; dit waarschijnlijk omdat de bonen een patroon hebben en aan een kant een bobbeltje vertonen waardoor zij op bepaalde teken lijken. In de middeleeuwen heeft iemand aan "Ricinus communis" de naam christuspalm ("Palma Christi") gegeven maar niemand weet waarom. Het kan symbolisch zijn maar het kan ook zijn omdat men Ricinus voor vele doeleinden gebruikte en de beoogde resultaten wonderbaarlijk waren.

Hoewel de plant waarschijnlijk uit Oost-Afrika stamt is hij tegenwoordig wereldwijd verspreid. De plant is vaak te vinden op braakliggend terrein en in de buurt van spoorwegen. Hij wordt ook vaak decoratief toegepast in parken.

Wonderolie wordt al heel lang door de mens gebruikt. Wonderbonen zijn aangetroffen in Egyptische tomben uit 4000 v.Chr. en het gebruik van wonderolie, onder andere als lampolie, werd beschreven door Griekse reizigers, onder wie Herodotos. In India is de olie al minstens sinds 2000 v.Chr. in gebruik als lampolie en laxeermiddel en ook in China wordt zij al eeuwen gebruikt, voornamelijk medicinaal. Het zou vroeger ook gebruikt zijn als weeënopwekkend middel.

Hoewel er slechts één soort wonderboom is, is er een veelheid aan verschijningsvormen; naast kleine planten komen ook dwergtypen voor die als eenjarige plant worden gekweekt. Verder is er een enorme verscheidenheid in bladvorm en -kleur wat tot de teelt als sierplant heeft bijgedragen.

De wereldwijde productie van wonderbonen ligt op ongeveer 1 miljoen ton per jaar. De belangrijkste producenten bevinden zich in India, China, Brazilië en de voormalige Sovjet-Unie. Er zijn ook een aantal actieve kweekprogramma's.

Een modern voorbeeld van gebruik van olie van de wonderboom is een door DSM gemaakte bioplasticsoort met olie uit de wonderboom.

In het Bijbelboek Jona wordt beschreven dat een wonderboom in een dag opgroeit, tot vreugde van Jona, en daarna weer verwelkt. Deze plant groeide door een wonder van God, maar het is toeval dat de plant in het Nederlands 'wonderboom' heet.



</doc>
<doc id="197050" url="https://nl.wikipedia.org/wiki?curid=197050" title="Appelzuur">
Appelzuur

Appelzuur is het zwak organisch zuur dat onder meer in appels voorkomt (het zorgt voor de zure smaak van groene appels). Het maakt, samen met onder andere wijnsteenzuur, deel uit van de tweewaardige hydroxycarbonzuren.

Appelzuur en de zouten van appelzuur, de zogenaamde malaten worden langs chemische weg gemaakt uit fumaarzuur of via biochemische processen door bacteriën en schimmels. Bekende zouten zijn natriummalaat (E 350), kaliummalaat (E 351) en calciummalaat (E 352).

De systematische naam van appelzuur is 2-hydroxy-1,4-butaandizuur (zie ook triviale naam).

Er bestaan twee stereo-isomeren van appelzuur, appelzuur L en appelzuur D, doordat het één asymmetrisch koolstofatoom heeft: het derde koolstofatoom in de structuurformules.

Vooral succulente planten kunnen 's nachts, als de huidmondjes openstaan, CO opnemen en vastleggen als appelzuur. Overdag als de zon schijnt kunnen zij dan met gesloten huidmondjes, om verdamping zo veel mogelijk te beperken, appelzuur weer afbreken en fotosynthese uitvoeren.
Zie verder .

Het wordt als zuivere stof vooral in levensmiddelen gebruikt onder de naam E 296, maar er zijn ook verschillende verbindingen van appelzuur in de chemische industrie. In cosmetica komt het soms voor in plaats van citroenzuur.

Appelzuur wordt onder andere voor het volgende gebruikt:



</doc>
<doc id="197159" url="https://nl.wikipedia.org/wiki?curid=197159" title="Academisch ziekenhuis">
Academisch ziekenhuis

Een academisch ziekenhuis heeft een basaal zorgaanbod dat overeenkomt met dat van de algemene ziekenhuizen, namelijk de reguliere patiëntenzorg en de opleidingsfunctie voor medisch specialisten. Daarnaast heeft het universitair medisch centrum nog een topreferentiefunctie, een werkplaatsfunctie (wetenschappelijk onderzoek en onderwijs voor de medische faculteit) en een ontwikkelingsfunctie (ontwikkeling van nieuwe medische technologieën en behandelwijzen).

In België zijn er zeven academische ziekenhuizen (nu Universitaire Ziekenhuizen genoemd, om het onderscheid te maken met de algemene ziekenhuizen) in:

Daarnaast zijn er nog een ander groep universitaire ziekenhuizen gelinkt aan meerdere universiteiten (samenwerkingsverband)

Daarnaast bestaat ook het systeem van ""universitaire ziekenhuisbedden"". Dit zijn afdelingen of verpleegeenheden van andere (niet-academische) ziekenhuizen die met een universiteit een overeenkomst hebben voor opleiding van (gespecialiseerde) artsen. Deze ziekenhuizen krijgen daarvoor een afzonderlijke subsidieregeling.

In Nederland is de term "Academisch Ziekenhuis" in de meeste gevallen vervangen door de term "Universitair Medisch Centrum (UMC)". In de tussentijd is ook sprake geweest van de term "Academisch Medisch Centrum", bijvoorbeeld het AMC in Amsterdam. Het "UMC" is een fusie van het academisch ziekenhuis en de medische faculteit (hierbij hebben verschillen UMC's verschillende bestuurlijke vormen gekozen, van alleen bestuurlijke samenwerking tot volledige fusie). Een UMC heeft taken op het gebied van patiëntenzorg, onderzoek en opleiding (onder andere voor artsen). Bij alle universiteiten in Nederland met een academisch ziekenhuis is er inmiddels een "UMC" opgericht.

In Nederland zijn er universitaire medische centra (voorheen: academische ziekenhuizen) in:

Daarnaast vormen de dierenklinieken van de faculteit Diergeneeskunde, Universiteit Utrecht samen het enige academisch dierenziekenhuis van Nederland. In breedte en kwaliteit van de aangeboden zorg, opereren deze klinieken minimaal op hetzelfde niveau als een 'mensenziekenhuis'. De faculteit Diergeneeskunde werkt nauw samen met het Universitair Medisch Centrum Utrecht, bijvoorbeeld bij kraakbeenonderzoek of onderzoek naar nieuwe therapieën voor de behandeling van kanker.





</doc>
<doc id="197661" url="https://nl.wikipedia.org/wiki?curid=197661" title="Naproxen">
Naproxen

Naproxen is een medicijn dat oorspronkelijk is ontwikkeld voor de behandeling van reumatische gewrichtsklachten. Het middel is werkzaam vanaf ongeveer 1 uur na inname, de pijnstillende werking duurt van 7 tot 12 uur. Naproxen behoort tot de groep van niet-steroïde ontstekingsremmers (NSAID's). 

Handelsnamen waaronder Naproxen wordt aangeboden: 

In Nederland is Naproxen zonder doktersrecept verkrijgbaar als pijnstiller in een dosering tot 275 mg bij de drogist en daarboven bij de apotheek. De hogere doseringen worden voorgeschreven voor onder andere reumatische klachten.

De indicaties van naproxen zijn: degeneratieve gewrichtsaandoeningen, o.a. artrose,
Ziekte van Bechterew, extra-articulaire aandoeningen, zoals tennisarm, slijmbeursontsteking, schouderontsteking, peesontsteking, peesschedeontsteking, jeugdreuma, jicht, koorts, lage rugpijn, menstruatiepijn (ook de hoeveelheid bloedverlies kan door gebruik van Naproxen afnemen), postoperatieve pijn, pijn na tandheelkundige ingrepen, reumatoïde artritis.

Bijwerkingen van naproxen kunnen zijn misselijkheid, buikpijn, constipatie, hoofdpijn, duizeligheid, oorsuizen, slaperigheid, oedeem, opgezette voeten door het vasthouden van vocht en benauwdheid. Naproxen kan soms een astma-aanval veroorzaken. Ook kunnen maagproblemen optreden en wordt afgeraden het middel in combinatie met alcohol te gebruiken. Overmatig gebruik kan leiden tot leverfalen en in erge gevallen geelzucht. Naproxen wordt afgeraden in combinatie met steroïden en voor mensen ouder dan 65 jaar.

Gebruik tijdens zwangerschap en borstvoeding wordt afgeraden.


</doc>
<doc id="197662" url="https://nl.wikipedia.org/wiki?curid=197662" title="Floëem">
Floëem

Het floëem (afgeleid van het Griekse woord φλόος (phloos) "bast") zorgt in de plant voor het transport van de assimilaten. De assimilaten worden door fotosynthese onder invloed van licht in de bladeren aangemaakt en via het floëem naar alle andere delen van de plant getransporteerd. 

Bij onvoldoende productie van assimilaten kan vanuit het parenchym (opslagweefsels) omgekeerd transport plaatsvinden. Dit kan onder andere optreden bij het uitlopen van bomen in het voorjaar of bij beschadiging van bovengrondse delen van de plant. Er kan dus in twee richtingen transport door het floëem plaatsvinden.

Het floëem staat daarmee tegenover het xyleem dat zorgt voor het transport van water en daarin opgeloste nutriënten. Het watertransport in het xyleem is maar in één richting: naar de bladeren ('omhoog').

Men maakt onderscheid tussen

In de tweezaadlobbigen is er een overgangsstadium tussen primair en secundair floëem, omdat bij grotere planten vaatbundels niet meer aangelegd worden in een ringvormige rangschikking maar in een gesloten ring. Als er eenmaal een gesloten ring is gaat het cambium het floëem vormen.
Het eigenlijke transport gebeurt door "zeefvaten" of "zeefcellen". Het gaat om cellen met meestal zeer dunne celwanden. Deze cellen hebben nog wel een levende inhoud, maar hebben geen celkern meer en hebben de typische organellen verloren. Onderling zijn ze verbonden door poriën (kleine gaatjes), die bij elkaar liggen in een groepje.

In planten uit de komkommerfamilie bevinden zich twee verschillende systemen van floëem. Buiten de gewone bundels bevinden zich kleine zeefvaten die waarschijnlijk aminozuren en mogelijk signaalstoffen vervoeren.

Een zeefvatelement is voor zijn energievoorziening afhankelijk van één of meerdere "begeleidende cellen" (zustercellen). Zo'n begeleidende cel is metabolisch zeer actief en zorgt onder andere voor eiwitsynthese. Het cytoplasma van een begeleidende cel staat via plasmodesmata in verbinding met een zeefvatelement.

Alleen in bedektzadigen komen zeefvaten (soms wel aangeduid als "bastvaten") voor. Een zeefvat bestaat uit een lange rij boven elkaar liggende cellen, "zeefvatleden" geheten. De poriën zijn groter dan bij een zeefcel, al is de diameter meestal minder dan 2 micrometer, en de groepjes waarin ze bij elkaar liggen zijn meestal duidelijker dan bij zeefcellen. Zo'n groepje wordt een "zeefveld" genoemd, tenzij zij zeer duidelijk is: zij wordt dan een "zeefplaat" genoemd.

Bij de naaktzadigen komen geen zeefvaten voor, maar zeefcellen. Hier zijn de gaatjes veel kleiner. Wel komen ze in groepjes voor maar ook die zijn veel kleiner: deze worden niet aangeduid als zeefveld maar als zeefstippel.



</doc>
<doc id="198051" url="https://nl.wikipedia.org/wiki?curid=198051" title="Kapsel van Bowman">
Kapsel van Bowman

Het kapsel van Bowman of capsula glomeruli is een onderdeel van de nier in zoogdieren.

Het is een bekervormige membraan met een poreuze wand van slechts één cel dikte, eenlagig plaveiselcelepitheel geheten, die een glomerulus, (een kluwen haarvaten, ook zeeflichaampje genoemd), omhult. De "glomerulus" en het "kapsel van Bowman" vormen samen een lichaampje van Malpighi. De glomerulus perst de voorurine in het "kapsel van Bowman", vervolgens wordt het verder verwerkt in de nierbuis, die door de nefron loopt.

Het is genoemd naar Sir William Bowman (1816-1892), een Britse anatoom en chirurg.

Zie verder het artikel nefron.


</doc>
<doc id="198052" url="https://nl.wikipedia.org/wiki?curid=198052" title="Glomerulus">
Glomerulus

Een glomerulus, ook wel glomerulum of glomusculum genoemd, is een groepje capillairen omgeven door het kapsel van Bowman in de nefronen van nieren van zoogdieren. De druk waarmee bloed uit de haarvaten van de glomerulus geperst wordt veroorzaakt ultrafiltratie waarmee water met oplosbare stoffen uit het bloed in het kapsel van Bowman terechtkomt; deze vloeistof wordt voorurine genoemd.



</doc>
<doc id="198053" url="https://nl.wikipedia.org/wiki?curid=198053" title="Zwellichaam">
Zwellichaam

Een zwellichaam is een sponsachtige concentratie van spiercellen, welvoorzien van een netwerk van arteriën, zoals in de penis. Het parasympathisch zenuwstelsel (PS) staat in voor een toename van deze doorbloeding door het verwijden van de bloedtoevoer. Hierdoor zwelt het orgaan.

Een penisbreuk is een scheuring van de wand van een van de drie zwellichamen.


</doc>
<doc id="198054" url="https://nl.wikipedia.org/wiki?curid=198054" title="Urineren">
Urineren

Urineren, ook wel plassen, wateren of mictie genoemd, is het lozen van urine via de urinebuis.

Urine is een vloeistof die bij zoogdieren (waaronder de mens) door de nieren wordt geproduceerd. De urine wordt eerst in de urineblaas opgeslagen en daarna periodiek geloosd.

Afhankelijk van de vloeistoftoevoer produceert een gezond persoon in 24 uur ongeveer 1000 tot 1500 ml urine, die twee tot zesmaal per dag wordt uitgescheiden. Daarbij is de urineproductie niet op ieder moment van de dag even groot. De meeste urine produceert de mens om zes uur in de ochtend.

Urineren is neurologisch gezien een spino-bulbo-spinale reflex die onder meer wordt geregeld vanuit de nucleus van Barrington (de M-regio), die voor de benodigde gecoördineerde activiteiten, zoals contractie van de musculus detrusor, zorgt. Een ander gebiedje in de hersenen, bekend als de L-regio, zorgt er via het sympathische zenuwstelsel voor dat urine in de blaas wordt vastgehouden. Wanneer de blaas volloopt met urine, worden via afferente vezels in de plexus pelvicus signalen naar het periaqueductale grijs in de hersenen gezonden. Dit gebied activeert op zijn beurt via andere vezels de M-regio, die vervolgens via zenuwcellen in de nucleus van Onuf zorgt voor contractie van de blaasspier en daarmee voor urinelozing. De spieren van de urinebuis zijn tijdens het urineren ontspannen.

Wanneer de blaas voller raakt dan 500 ml zullen de zenuwreceptoren in de blaaswand een mictiereflex uitlokken, bekend als het plasgevoel of aandrang. De blaas heeft twee sluitspieren (sfincters): een die kan beheerst worden (dwarsgestreepte spiercellen) en een autonome gladde spier. Het parasympathische (stimulerende) centrum dat de mictiereflex reguleert is gelegen in het sacraal deel (onderste deel) van het ruggenmerg "(medulla spinalis)". Als men zich verzet tegen dit plasgevoel, stuurt men inhiberende postsynaptische actiepotentialen naar het parasympathische zenuwstelsel en kan men het gevoel onderdrukken en zelfs op korte termijn weer verliezen. Daarbij kan het helpen om te springen van het ene been op het andere been. Door te huppen, worden de spieren en zenuwen in het been en de bekkenbodem geactiveerd. Door het aanspannen van de bekkenbodemspieren ontspant de blaaswand, doordat die twee spieren omgekeerd aan elkaar gekoppeld zijn. Hierdoor wordt als het ware de plasboodschap van de blaas naar de hersenen geblokkeerd. Desondanks blijft de druk op de blaaswand zich opbouwen totdat men het uiteindelijk niet meer kan "houden". De blaas van een volwassen mens kan (theoretisch) zo'n 1500 ml urine bevatten, maar de meeste mensen kunnen hun plas enkel ophouden tot de blaas circa 800 ml urine bevat. In de praktijk wordt de blaas dan ook meestal nooit voller dan voornoemde hoeveelheid..

Theoretisch zouden mensen, bij wie er door een afwijking geen signalen van de blaas naar de hersenen gaan, maximaal ongeveer anderhalve liter urine kunnen opslaan. Het gevolg is een oververrekte blaas met een slappe spierwand, waardoor urineretentie ontstaat. Dit houdt in dat de blaas niet meer alle urine naar buiten kan persen.
Een overvolle blaas verhoogt de druk op de nieren, die dan niet meer alle daar geproduceerde urine kunnen afvoeren naar de blaas. Die druk kan urineweginfecties en het afsterven van nierweefsel tot gevolg hebben.

In de regel wordt bij het urineren in de openbare ruimte gebruikgemaakt van een sanitaire voorziening (een toilet of urinoir). Urineren op een andere plek in de openbare ruimte binnen de bebouwde kom wordt wildplassen genoemd. Met name in dichtbevolkte gebieden is dit veelal wettelijk strafbaar. 

In de westerse cultuur urineren mannen in het algemeen staand en vrouwen zittend of hurkend. Niettemin is dat in sommige andere culturen anders. Uit een meta-analysenaar het effect van positie tijdens het urineren bij gezonde mannen en mannen met LUTS bleek het voor gezonde mannen geen verschil te maken of ze staand of zittend urineerden. Bij mannen met LUTS bleek dat:
Dit urologische profiel resulteert in een lagere kans op blaasontsteking en blaasstenen.

Omdat de penis flexibel is en uitsteekt, is het voor mannen in het algemeen eenvoudig om de urinestraal te richten. Dit maakt het voor mannen in het algemeen gemakkelijk om in staande houding te urineren, en de meeste mannen urineren dan ook op deze manier. Soms kan de voorhuid in de weg zitten en enige turbulentie en "sproeien" veroorzaken. Om meer controle over hun urinestraal te houden en om hygiënische redenen schuiven mannen de voorhuid dan ook wel een stukje terug voorafgaand aan het urineren.

Na het urineren schudt een man meestal zijn penis even met de hand uit of hij knijpt deze uit om de laatste druppels urine uit de opening van de voorhuid of uit de eikel te verwijderen. Mannen hebben in dit geval geen toiletpapier nodig, aangezien zij op deze manier kunnen "uitdruipen". Broeken hebben vaak een gulp om het voor mannen mogelijk te maken te urineren zonder dat ze hun broek hoeven laten zakken. Trainingspakken hebben geen gulp of rits, maar zijn dankzij een elastieken band desgewenst gemakkelijk omlaag te doen, net als onderbroeken.

Mannen kunnen bij openbare gelegenheden doorgaans gebruikmaken van urinoirs. Mannen met plasangst zijn in de regel minder geneigd dit te doen.

Sommige mannen hebben echter toch een voorkeur voor plassen in zittende of hurkende houding, met name in het Midden-Oosten en Azië. Een reden hiervoor kan zijn dat zij dit comfortabeler of hygiënischer vinden aangezien er in dit geval weinig tot geen kans is op sproeien of spetteren, of dat de constructie van het toilet deze plashouding vereist, bijvoorbeeld bij hurktoiletten. Een andere, meer cultuurgebonden reden is schaamte en/of preutsheid. Onder andere binnen de islam speelt naast het verbod om intieme delen publiekelijk te tonen ook het gebod op reinheid. Zo wordt er gesteld dat het zittend urineren zowel voor de persoon zelf hygiënischer is aangezien er dan minder kans op spetteren, alsook voor de persoon na hem, aangezien de toiletbril schoon blijft.

Bij vrouwen komt de urinebuis rechtstreeks in de vulva uit. Daarna verlaat de urine het lichaam op korte afstand, in tegenstelling tot bij de man. Het is daardoor voor vrouwen veel moeilijker om de urinestraal in staande houding te richten dan voor mannen. Om deze reden urineren vooral in de westerse cultuur de meeste vrouwen in zittende of hurkende positie. Het helpt als de vrouw al zittend iets naar voren leunt en haar benen gesloten houdt, waardoor de straal beter naar beneden kan worden gericht. Als er niet van een toilet gebruikgemaakt wordt, is hurken voor vrouwen de gemakkelijkste manier om de uitkomende urinestraal te richten. Sommige vrouwen gebruiken één of twee handen om de richting van de urinestraal te sturen, wat gemakkelijker gaat in hurkende positie. Na het urineren vegen vrouwen hun vulva omwille van de hygiëne vaak nog af met een stuk toiletpapier.

Voor vrouwen is het weliswaar vrij ongebruikelijk, maar in principe mogelijk om net als mannen staand te urineren, met gespreide benen. Dit kan door de binnenste schaamlippen (labia minora) te openen en het bekken iets naar achteren te kantelen en tegelijkertijd krachtig de urine naar buiten te persen. Deze techniek is niet ongebruikelijk voor vrouwen die een sarong, rok of andere kleding dragen die open is vanonder. In enkele Afrikaanse culturen bijvoorbeeld is het gebruikelijk dat vrouwen in staande houding urineren. In West-Afrika zou deze gewoonte eerder normaal zijn geweest, maar onder invloed van de westerse cultuur min of meer zijn verdwenen.. In sommige Afrikaanse landen wordt op borden waarop wildplassen verboden wordt, regelmatig een vrouw afgebeeld die in staande houding aan het urineren is. Herodotus beschreef een soortgelijk gebruik in het Oude Egypte. 

De zogenaamde plastuit is een kartonnen koker die de urine naar een speciaal hiervoor ontworpen urinaal leidt. Hiermee kunnen vrouwen, net als mannen, gemakkelijk staand plassen. Er zijn daarnaast verschillende modellen urinoirs speciaal voor vrouwen ontworpen, bijvoorbeeld voor op vliegvelden, bij het gebruik vaak te combineren met een plastuit. Deze urinoirs zijn echter niet algemeen in gebruik geraakt, onder meer omdat veel vrouwen ze vooralsnog ongemakkelijk vinden of moeite houden met urineren in het openbaar.

Uit onderzoek van het Duitse "Psychotherapy and Psychosomatics" blijkt dat 3% van de mannen problemen heeft met urineren in het openbaar. Dit wordt plasangst, plasvrees of paruresis genoemd. Andere plasproblemen zijn anurie (afwezige mictie), oligurie (verminderde mictie), algurie (pijnlijke mictie) en polyurie (overmatige mictie).

Wie daadwerkelijk niet meer kan plassen omdat hij de controle over de blaasspieren verloren heeft (bijvoorbeeld als gevolg van een plaatselijke anesthesie), zal een katheter moeten krijgen.

Als het vermogen om de urine op te houden niet (meer) voldoende aanwezig is, noemt men dit urine-incontinentie.

Urineren is al sinds de klassieke oudheid een vrij veel voorkomend kunstzinnig thema, onder meer in de beeldende kunst (schilderij, beeldhouwkunst) en in de wereld van de fotografie. Daarnaast vormt het een niet onbelangrijk onderwerp in de erotische kunst.

De kunstenaar Andres Serrano maakte in 1987 zijn beroemde foto "Piss Christ", waarop hij een glas vastlegde waarin hij had geürineerd na er eerst een crucifix te hebben gelegd. Deze foto werd door de Katholieke Kerk als aanstootgevend veroordeeld.

Bij alle zoogdieren is de urine gelig van kleur en verlaat deze het lichaam via een afzonderlijke weg. Bij vogels en reptielen verlaten alle afvalstoffen het lichaam via eenzelfde opening, de cloaca. Zij produceren daarbij geen ureum, maar wel veel urinezuur. De afscheiding is hierdoor wittig en bevat vrijwel geen water.

Behalve het afvoeren van afvalstoffen heeft het urineren bij veel diersoorten (bijv. knaagdieren, paarden, wolven, hyena's en sommige primaten) nog andere functies, bijvoorbeeld het afbakenen van de eigen territoria of het aangeven van een te volgen route. De hoeveelheid urine die een dier produceert is in hoge mate afhankelijk van de lichaamsgrootte. Volwassen olifanten kunnen bijvoorbeeld in een keer wel 30 liter urine lozen.


</doc>
<doc id="198056" url="https://nl.wikipedia.org/wiki?curid=198056" title="Excretie">
Excretie

Excretie of uitscheiding is het proces waarbij een organisme afvalstoffen en overtollige stoffen uit het bloed of uit lichaamsvloeistof kwijtraakt. Een aantal processen in de stofwisseling produceert nutteloze tot schadelijke bijproducten die uitgescheiden moeten worden omdat anders het organisme ontregeld of vergiftigd raakt. 

Onder excretie bij zoogdieren worden de volgende processen geschaard:

Sommige zaken die meestal als excretoir worden aangemerkt zijn dat niet. Bijvoorbeeld:


</doc>
<doc id="198057" url="https://nl.wikipedia.org/wiki?curid=198057" title="Gal (stof)">
Gal (stof)

Gal is een geelgroenige (soms zwarte) vloeistof die wordt uitgescheiden door de lever.

Gal wordt gemaakt door de lever en in de galblaas opgeslagen in ingedikte toestand. Gal bestaat onder andere uit water, galzouten, cholesterol en bilirubine.

Als vethoudend voedsel de wand van de twaalfvingerige darm (duodenum) passeert veroorzaakt dit een parasympathische reactie in de galblaas en afgifte van het hormoon cholecystokinine waardoor gal wordt afgegeven via de galgang (ductus choledochus) door de sfincter van Oddi aan de twaalfvingerige darm.
Door de galzouten in de gal worden vetten geëmulgeerd en ontstaan micellen zodat de vetten makkelijker verteerbaar zijn.

Als de gal uitgewerkt is verlaat deze het lichaam met de ontlasting. Veel galzouten worden echter weer opgenomen via de darm-leverkringloop (enterohepatische kringloop). De galzouten worden voor meer dan 97,5% in het laatste stuk van de dunne darm (het ileum) opgenomen en weer naar de lever vervoerd zodat ze opnieuw kunnen worden gebruikt. De bruine kleur van feces is afkomstig van galkleurstoffen.

Naast de "darm-leverkringloop" bestaat er ook nog een "gal-leverkringloop (cholehepatische kringloop)". Daarbij worden de galzouten al in een eerder stadium gerecycled, nog voor zij de darmen hebben bereikt. Deze worden in de galgangen opgenomen en komen daarna weer in de lever terecht om opnieuw gebruikt te worden.
Galzuren(zouten) worden gemaakt door hydroxylatie van cholesterol. Voor deze hydroxylatie is als co-factor vitamine C nodig. Een tekort aan vitamine C kan zodoende zorgen voor onvoldoende hydroxylatie van cholesterol en dat leidt tot eventuele vorming van galstenen, aangezien de gehydroxyleerde cholesterol oplosbaar is in een waterige omgeving maar cholesterol niet.

De naam gal is afgeleid van het Griekse "cholè" = groen, geel; vgl "chloros" = helder groen, helder geel.
De term cholesterol en de ziekte Cholera zijn genoemd naar de gal.

Vroeger werden aan een persoon die te veel gal had bepaalde eigenschappen toegeschreven. De moderne westerse psychologie sloot hierop aan. De typeringen cholerisch en melancholisch (letterlijk: zwartgallig) zijn er van afgeleid.



</doc>
<doc id="198058" url="https://nl.wikipedia.org/wiki?curid=198058" title="Renine">
Renine

Renine of angiotensinogenase is een door de nieren geproduceerd proteolytisch enzym dat voornamelijk wordt gevormd in het juxtaglomerulaire apparaat. Dit enzym kan, mits falend, indirect op lange termijn de bloeddruk ontregelen.

Renine is een belangrijke regulator van het renine, angiotensine, aldosteron systeem (RAAS). Het juxtaglomerulaire apparaat reageert op hoog kalium, laag natrium of lage bloeddruk/bloedvolume met de uitscheiding van renine. Renine zet angiotensinogeen (een in de lever gevormd polypeptide, en voorstadium van angiotensine) om in actief angiotensine I. Angiotensine I wordt door Angiotensin Converting Enzym (ACE) omgezet in angiotensine II, dit stimuleert de afgifte van aldosteron door de bijnier, en antidiuretisch hormoon, of kortweg ADH door de hypofyse. Hierdoor neemt in de nieren de terugresorptie van natrium en water toe, waardoor de bloeddruk stijgt. Ook stimuleert renine de hartcontractiliteit (de systole) en de perifere vaatweerstand, waardoor de bloeddruk eveneens stijgt. Bij een ontregelde (verhoogde of verlaagde) bloeddruk kan in het klinisch chemisch laboratorium de hoeveelheid renine in bloedplasma gemeten worden. Het is ook mogelijk om de activiteit van renine te bepalen door de vorming van angiotensine I uit angiotensinogeen te meten.



</doc>
<doc id="198060" url="https://nl.wikipedia.org/wiki?curid=198060" title="Nefron">
Nefron

Een nefron is de basiseenheid (zowel functioneel als structureel) van de nier.

De eerste stap is het persen van water met opgeloste stoffen uit het bloed. Bloedcellen en grote eiwitten blijven hierbij achter in het bloed. Dit proces vindt plaats in het zeeflichaampje (glomerulus), een kluwen van haarvaten. De kant van het bloedvat wat het kapsel van Bowman "in" gaat heeft een grotere diameter dan de kant die er "uit" gaat. Hierdoor bouwt de druk in de glomerulus hoog(er) op en wordt er nog meer vloeistof uit het bloedvat geperst. 
Vervolgens wordt het vocht opgevangen in het kapsel van Bowman, dat het zeeflichaampje omhult. Het heet dan de "voorurine". Van daar stroomt het door de lange en kronkelige nierbuisjes (tubuli contorti) naar de urineblaas.
In deze buisjes worden stoffen zoals bv. glucose (suiker), K-ionen, water, en NaCl (keukenzout) terug afgegeven aan het bloed. Sommige stoffen (zoals NaCl) doen dit door zgn. actief transport, anderen (zoals water en glucose) doen dit door passief transport.

De barrière tussen de haarvaten van het zeeflichaampje en de holte in de nefron bestaat uit meerdere lagen:

Het zeeflichaampje en het kapsel van Bowman vormen gezamenlijk het lichaampje van Malpighi. Het daaruit ontspringende nierbuisje (tubulus) bestaat uit vier in serie geschakelde gedeelten die elk een eigen functie hebben.

Het door de glomerulus gefiltreerde vocht stroomt vanaf het kapsel van Bowman in de proximale tubulus contortus. Het (ultra)filtraat in de proximale tubulus is hypotoon t.o.v. het omgevende bloed. Hierdoor worden grote hoeveelheden water door osmose uit het nefron verwijderd. Er treedt ook actieve resorptie van glucose, zouten en aminozuren op.

Het filtraat uit de proximale tubulus komt vervolgens in de lis van Henle terecht.
Deze bestaat uit een afdalend en een opstijgend deel. Beide zijn weer verdeeld in een dunner en dikker deel. De daadwerkelijke 'lis' ligt in het dunne deel.
In de lis van Henle worden door gebruik te maken van het tegenstroomprincipe nog meer opgeloste stoffen teruggewonnen, maar vooral wordt ook heel veel water weer geresorbeerd. Aan het eind van de lis van Henle is nog zo'n 6% van het water en 4% van de zouten in de voorurine over.

De lis van Henle is genoemd naar de ontdekker, de Duitse anatoom Friedrich Gustav Jakob Henle.

In de distale tubulus wordt nog meer zout uit de voorurine gepompt, waardoor de osmotische waarde verandert en het water het zout terug naar het bloed volgt. Deze buis speelt een rol in de regulatie van de K+ en NaCl concentratie in de lichaamsvloeistof. Hierbij gaat het om variatie in de hoeveelheid K+ afscheiding naar het filtraat toe. Ook geldt dit voor NaCl reabsorptie vanuit het filtraat naar buiten. Net als de proximale buis regelt ook deze buis de pH door afscheiding van H+ naar het filtraat en reabsorptie van HCO3- vanuit het filtraat.

Ten slotte komt de overgebleven vloeistof uit in de "verzamelbuis", vanwaar het via het nierbekken en de urineleider naar de urineblaas stroomt. De wand van de verzamelbuis is normaal niet doorlaatbaar voor water, maar wordt dit wel onder invloed van het antidiuretisch hormoon (ADH of vasopressine, gemaakt door de neurohypofyse). Bij aanwezigheid van dit hormoon stroomt er dus nog extra water uit het lumen naar het interstitium onder invloed van de in de lis van Henle door middel van tegenstroom opgewekte osmotische gradiënt. Zo is de urine nog sterker geconcentreerd.



</doc>
<doc id="198064" url="https://nl.wikipedia.org/wiki?curid=198064" title="Urineleider">
Urineleider

De urineleider of ureter (mv: ureters) is de buis die loopt tussen het nierbekken en de urineblaas. De urineleider begint bij het nierbekken, loopt retroperitoneaal en kruist de bekkenkam (tevens een van de plekken waar nierstenen ontstaan). De urineleider loopt vervolgens postero-inferieur langs de zijkant van het bekken en komt bij de vesico-ureterale overgang de urineblaas binnen. Bij vrouwen loopt de urineleider door het mesometrium en onder de uteriene slagaders door richting de urineblaas.

De lengte van de urineleider is bij volwassenen personen ca. 25-35 cm, de doorsnede 3 tot 4 mm.

De urineleider wordt behalve bij mensen ook aangetroffen bij alle andere amniota. Bij vissen en amfibieën zijn er andere buizen met dezelfde functie.

De urineleider is stervormig en net als de blaas overdekt met een laag van overgangsepitheel (ofwel urothelium). De epitheelcellen zijn verdeeld over veel afzonderlijke lagen en normaal gesproken rond van vorm, hoewel ze ook kunnen worden uitgerekt en dan schilferig (plat) worden. De lamina propria is dik en elastisch en daardoor ondoordringbaar.

De buitenste laag (adventitia) van de urineleider bestaat net als elders uit vezelachtig bindweefsel.

Aan de urineleider kan urineleiderkanker optreden.


</doc>
<doc id="198196" url="https://nl.wikipedia.org/wiki?curid=198196" title="Sequelae">
Sequelae

Een sequel of restletsel is de medische naam voor een niet meer te veranderen toestand van onvolledig herstel. Het impliceert dus in eerste fase een aandoening met een gedeeltelijk herstel. Wanneer de aandoening niet volledig kan herstellen, spreekt men van een sequel.

In geval deze toestand een functieverlies met zich meebrengt, spreekt men over handicap. Wanneer het restletsel geen functieverlies met zich meebrengt, spreekt men over stigma, meestal betreft het dan een litteken.


</doc>
<doc id="198493" url="https://nl.wikipedia.org/wiki?curid=198493" title="Dons">
Dons

De dons'veren' van vogels bestaan uit een kern waaruit verschillende 'haren' ontspruiten.

Dons zit op de borst van de watervogel en is bedoeld als warmte-isolator in het water en om tijdens het broeden de eieren op temperatuur te houden.De donsvlok zelf is veerkrachtig, de kern zal bij los neerleggen de ondergrond nauwelijks raken. De hoge vulkracht geeft dat weinig gewicht nodig is om een bepaald volume te bereiken. 

Dons wordt als warmte-isolerend opvulmateriaal gebruikt in (luxe)producten als jassen, beddengoed, hoofdkussens en slaapzakken. Het materiaal heeft uitstekende thermische eigenschappen. 

Dons kan op verschillende manieren worden verzameld. Het kan van vogels uit de vleesindustrie komen, maar sommige vogels, vooral ganzen, worden speciaal voor het dons gekweekt en geslacht of verliezen hun dons in de zomer tijdens de rui en maken in de volgende winter weer een dikke donsvacht aan.


</doc>
<doc id="198538" url="https://nl.wikipedia.org/wiki?curid=198538" title="Zetpil">
Zetpil

Een zetpil, suppositorium of suppositoire is een vorm van rectaal, dus via de anus, toegediende medicatie. 'Zet' is een verouderd woord voor 'zitvlak' en verwant met 'zitten'.

Indien een patiënt problemen heeft met slikken, niet mee wil werken, misselijk of comateus is, kan de zetpil soms als alternatief voor orale toedieningsvormen (zoals tablet, dragee of drank) gebruikt worden.

Hoewel een zetpil er eenvoudig uitziet, is het een erg ingewikkelde farmaceutische toedieningsvorm. De basis kan uit een vette of een wateroplosbare stof bestaan en het farmacon kan daar in opgeloste vorm, als suspensie, emulsie of als een combinatie daarvan voorkomen.

Als een medicijn wordt doorgeslikt, wordt het werkzame bestanddeel van dit medicijn (het farmacon) door diffusie vanuit de darmen in het bloed opgenomen, waarna het door de poortader naar de lever wordt vervoerd. Na passage door de lever bereikt (een deel van) de dosis van het geneesmiddel de grote circulatie. Een deel van de dosis kan hierbij omgezet worden door de lever, en bereikt de grote circulatie dan niet. Dit staat bekend als het "first-pass-effect". Indien het geneesmiddel door middel van een zetpil is toegediend, wordt de stof ook in de bloedbaan opgenomen. Doordat de bloedafvoer van het rectum echter afwijkt van de rest van de darm, gaat slechts een heel beperkt deel van het opgenomen geneesmiddel naar de lever en bereikt de rest ongehinderd de grote circulatie.
Bij diarree is het nutteloos om een zetpil te gebruiken. Door de slechte darmfunctie wordt deze slecht opgenomen en bij kinderen vaak ook weer direct uitgepoept.

De opname van een farmacon na rectale toediening is vaak traag, onvolledig en onvoorspelbaar.
Als vuistregel kan men stellen dat men niet meer dan zes zetpillen per dag aan iemand moet geven.

Een zetpil is aan een kant plat en heeft aan de andere kant een punt. Traditioneel wordt de zetpil ingebracht met de punt eerst. Ook in vele bijsluiters van zetpillen wordt het inbrengen op deze manier beschreven. 
Een andere methode is dat men een zetpil met de platte kant eerst inbrengt. De sluitspier oefent daarna druk op de spitse punt van de zetpil uit, waardoor deze dieper de darm in gedreven wordt.

Zetpillen worden bereid door de basis (vet dat bij 36-37 °C smelt of polyethyleenglycol) te smelten en hierin het farmacon op te lossen of te suspenderen. Daarna wordt deze gesmolten massa uitgegoten in zetpilvormen. Deze vormen zijn veelal van kunststof, zodat de zetpil erin kan blijven zitten tot gebruik. Vroeger werden ook metalen vormen gebruikt; de zetpillen werden dan los in een pot aan de patiënt meegegeven. Dat wilde met warm weer nog wel eens leiden tot gesmolten zetpillen of onhygiënische taferelen.

Bij een suspensiezetpil kunnen de farmacondeeltjes uitzakken, zolang de basis nog niet gestold is. Om te voorkomen dat alle farmaca in het puntje terechtkomt (dat zeer waarschijnlijk deels in de strip achterblijft) moet bij een zo laag mogelijke temperatuur gegoten worden. Zodra de zetpil gegoten is, moet deze direct stollen om verder uitzakken te voorkomen. Dit vereist enige handigheid van de apotheek-assistent, ook omdat de massa nog niet mag stollen voordat de zetpil gegoten is.

Om bovenstaande reden zijn oploszetpillen makkelijker te bereiden: het farmacon is opgelost en kan daardoor niet uitzakken. Toch moet dan worden opgepast voor al te hoge temperaturen, die het farmacon kunnen aantasten of de vorm kunnen doen smelten. Niet alle stoffen lossen op in de veel gebruikte vette basis (een mengsel van vetten dat bij lichaamstemperatuur smelt). Daarom worden soms zetpillen van polyethyleenglycol gegoten. Deze hydrofiele zetpilbasis smelt niet bij lichaamstemperatuur, maar lost op in het beschikbare vocht in het rectum. Doordat deze stof enigszins hygroscopisch (het trekt water aan) is, kan dit enige irritatie veroorzaken. Dit is de reden dat polyethyleenglycolzetpillen slechts weinig worden voorgeschreven.

Bij het afkoelen van de zetpilmassa krimpt deze iets, waardoor er breuken in de zetpil kunnen ontstaan. Bij kundige apotheek-assistenten zal dit niet of nauwelijks voorkomen.


</doc>
<doc id="198540" url="https://nl.wikipedia.org/wiki?curid=198540" title="Darmflora">
Darmflora

Met darmflora wordt het geheel van micro-organismen aangeduid dat zich in het maag-darmstelsel bevindt. De naam "darmflora" is eigenlijk niet correct, aangezien het vooral om bacteriën gaat en de term "flora" tegenwoordig gewoonlijk verwijst naar planten. Daarnaast gaat het niet alleen om bacteriën in de darm, maar ook bijvoorbeeld in de maag. Het geheel aan leven in de darm wordt soms aangeduid met het uit het Angelsaksisch afkomstige woord: microbioma of microbioom.

De "darmflora" is een goed voorbeeld van mutualistische symbiose: samenwerking tussen verschillende soorten organismen waar beide voordeel van hebben.

Het aantal bacteriën in het maag-darmkanaal varieert enorm. In de maag komen concentraties bacteriën voor van circa 1000 per ml maagsap, terwijl in het colon bacteriën ongeveer de helft van het gewicht van de darminhoud uitmaken. Bij een volwassen mens bestaat de darmflora uit 10 bacteriën (dat is 100 biljoen - tien maal zoveel als het aantal menselijke cellen in een lichaam) met een totaal gewicht van één tot anderhalve kilogram. De ontlasting bestaat voor een groot deel uit dode darmbacteriën.
In menselijke darmen worden 100 tot 600 verschillende soorten bacteriën gevonden. De meeste hiervan vinden we in de dikke darm. Hiervan is 99% strikt anaeroob (zonder zuurstof levend). De bekendste menselijke (dunne-)darmbacterie is "Escherichia coli". De darmflora ontwikkelt zich in de eerste levensdagen en blijft daarna, uitgezonderd bij ziekten, verbazingwekkend stabiel.

Een belangrijke functie van de darmflora is het afbreken van stoffen die niet door het eigen systeem kunnen worden afgebroken, bijvoorbeeld kraakbeen en voedingsvezels. Een andere belangrijke functie is synthese van benodigde stoffen, een bekend voorbeeld daarvan is vitamine K, dat een essentiële rol speelt bij de bloedstolling. In zeldzame gevallen kan het bij pasgeboren baby's voorkomen dat de darmflora nog geen vitamine K kan produceren. Uit voorzorg krijgt elke pasgeborene daarom een intramusculaire spuit of druppels met vitamine K. Het effect daarvan is niet onomstreden: een studie van dr. Jean Golding, uitgevoerd in het Institute of Child Health in Bristol, laat zien dat baby’s die vitamine K-injecties kregen in hun jeugd twee keer zo vaak kanker ontwikkelden als baby’s aan wie geen vitamine K werd toegediend (Brit Med J, 1992; 305: 341-46).

De syntheses van de darmflora hebben niet steeds een positief effect op de menselijke gezondheid. Zo is bekend dat proteolytische eiwitfermentaties in de dikke darm leiden tot de vorming van allerlei carcinogene stoffen (zoals ammoniak, indool of fenol). Bovendien onderbreken darmbacteriën het detoxificatieproces van de lever door geconjugeerde groepen op afgevoerde contaminanten af te splitsen, een fenomeen bekend onder de naam enterohepatische cyclus. Op die manier worden toxische componenten terug in de bloedsomloop opgenomen.

De samenstelling van de darmflora is niet steeds dezelfde gedurende de levensloop. Baby's worden steriel geboren maar worden daarna al snel besmet met bifidobacteriën (via de moeder), bacteriën waarvan geacht wordt dat ze een bevorderende invloed hebben op de menselijke gezondheid (net als bijvoorbeeld Lactobacillus-soorten).

Een belangrijke bron van bacteriën die de darm bevolken is voedsel, met name gefermenteerd voedsel. Twee onderzoekers, de immunoloog Eli Metsjnikov van het Pasteur Instituut in Parijs, en Henry Tissier, een Franse kinderarts, hebben in 1906 en 1907 studies gepubliceerd die de hypothese ondersteunden dat inname van bacteriën (via gefermenteerd voedsel) gunstige gezondheidseffecten kon hebben door beïnvloeding van de darmflora. In de tweede helft van de 20e eeuw is deze hypothese veel verder onderzocht en is de term probiotica geponeerd voor de bacteriestammen met een aantoonbaar gunstig effect op de darmflora.


</doc>
<doc id="198596" url="https://nl.wikipedia.org/wiki?curid=198596" title="Buikvlies">
Buikvlies

Het buikvlies of peritoneum is een epitheelweefsel dat de binnenkant van de buikholte en de buitenkant van de daarin gelegen organen bekleedt.

Het buikvlies omhult de (intra)peritoneale ruimte, waarin zich een aantal spijsverteringsorganen bevindt. Dit zijn: de maag, de dunne darm, het horizontale gedeelte (colon transversum) en het S-vormige gedeelte (colon sigmoides) van de dikke darm, de lever, de staart van de alvleesklier en de milt.

Daarnaast bedekt het buikvlies ook nog een gedeelte van organen in de retroperitoneale en de subperitoneale ruimte.

Achter de intraperitoneale ruimte vinden we de retroperitoneale ruimte. Het retroperitoneum bevat de nieren, de bijnieren, de twaalfvingerige darm (duodenum), behalve het eerste stukje, de twee verticale gedeelten van de dikke darm (colon ascendens en colon descendens), en de alvleesklier (behalve de staart).

Onder de intraperitoneale ruimte ligt de subperitoneale ruimte, met daarin de blaas, bij mannen ook de prostaat en bij vrouwen ook de baarmoeder, de eierstokken met eileiders en de vagina. Het laatste stukje van de dikke darm, de endeldarm (rectum) ligt aan de bovenkant retro- en aan de onderkant subperitoneaal.

De organen in de intraperitoneale en de subperitoneale ruimte steken deels in de buikholte en zijn daardoor aan hun oppervlakte gedeeltelijk met buikvlies bekleed.

Het buikvlies aan de binnenzijde van de buik is het "peritonaeum parietale" ("parietale = met betrekking tot de wand"), het buikvlies dat de buitenkant van de inwendige organen bekleedt is het "peritonaeum viscerale" ("viscerale = met betrekking tot de ingewanden"). Daartussen bevindt zich een kleine hoeveelheid vrij vocht (in totaal circa 50 ml). Dit vocht wordt geproduceerd door het buikvlies zelf en dient als "smeermiddel" tussen de inwendige organen van de buikholte, zodat deze gemakkelijk langs elkaar heen kunnen glijden, bijvoorbeeld bij de spijsvertering.

Het buikvlies heeft geen open verbinding met de buitenwereld, behalve bij vrouwen via de eileiders, baarmoederholte, cervixkanaal en de schede. Deze weg is normaal echter goed afgesloten tegen binnendringende micro-organismen door beschermende slijmproppen. De buikholte is normaal dan ook steriel.

Als er een infectie plaatsvindt of door beschadiging van een orgaan een prikkelende stof binnen het peritoneum vrijkomt, zoals maagsap, pus, darminhoud, gal of bloed, ontstaat er een ontstekingsreactie die buikvliesontsteking (peritonitis) wordt genoemd.

Het buikvlies heeft een aanzienlijk oppervlak, bij een volwassene ongeveer 2 vierkante meter.



</doc>
<doc id="198963" url="https://nl.wikipedia.org/wiki?curid=198963" title="Vingerhoedskruid">
Vingerhoedskruid

Vingerhoedskruid ("Digitalis purpurea"), ook wel gewoon vingerhoedskruid genoemd, is een tweejarige of meerjarige plant. De plant komt in Nederland en België algemeen voor. Hij wordt ook wel in siertuinen gebruikt en zaait zich gemakkelijk uit. 

Vingerhoedskruid wordt 30-150 cm groot. De plant heeft eironde tot lancetvormige bladeren, die aan de onderzijde grijs behaard zijn. De stengel en bloemstelen zijn bezet met korte, zachte haren. Vingerhoedskruid bloeit van mei tot oktober met meestal donkerrood gevlekte bloemen. Er zijn drie kleuren: donkerrood (hardroze), lichtpaars en wit. Om de rode vlek zit een witte rand. De witbloeiende planten worden soms als aparte soort gezien. De bloemkroon is 4-5 cm lang. De hommels moeten in de bloemkroon kruipen om bij de nectar te kunnen komen. Soms wordt echter een gaatje in de bloemkroon gebeten om zo bij de nectar te kunnen komen. Een plant kan meer dan negentig bloemen hebben en duizenden zaadjes.

In bijzondere omstandigheden ontstaat er een pelorische topbloem op de bloemstengel van het vingerhoedskruid, die is niet tweezijdig symmetrisch (een verticale symmetrieas),maar "alzijdig" symmetrisch. Bij normale bloemen is het aantal bloembladen altijd vijf. Ze zijn met elkaar vergroeid, maar aan het aantal schulpjes is dat nog zichtbaar. Pelorische bloemen hebben wel 8 tot 14 schulpjes. De akkerhommel heeft een voorkeur voor deze bijzondere bloemen.

De plant komt in heel Europa voor en is daarbuiten bij geschikte omstandigheden vaak ingeburgerd. Geschikt biotoop is gekapte plekken in het bos en andere omgewerkte, een deel van de dag beschaduwde lichte gronden. Of het om wilde planten of verwilderde tuinplanten gaat is eigenlijk niet vast te stellen. In Nederlands Limburg en in de Achterhoek zou de wilde plant nog te vinden zijn. De witbloemige variant "Digitalis purpurea" 'Alba' heeft op de Nederlandse Rode lijst van planten gestaan. 

Het vingerhoedskruid is een kensoort voor de wilgenroosjes-associatie ("Senecioni sylvatici-Epilobietum angustifolii").

De plant bevat de glycosiden: digoxine en digitoxine (digitaline) en is erg giftig. Digoxine wordt gewonnen uit de bladeren van tweejarige planten en wordt gebruikt bij behandeling van bepaalde hartritmestoornissen (atriumfibrilleren) en (steeds minder) bij de behandeling van hartfalen. Deze toepassing is voor het eerst beschreven door de Engelse arts William Withering (1741-1799) uit Birmingham, die waarnam dat een kruidenmengsel van een lokale kruidengenezeres ("old Mother Hutton" uit Shropshire) zeer effectief was bij ernstig oedeem van de benen. Hij ontdekte dat vingerhoedskruid het effectieve bestanddeel in het mengsel was en publiceerde deze bevinding in 1785 in zijn boek "An Account of the Foxglove and some of its Medical Uses".
Hoewel hij het middel voor oedemen aanbeval en de werkingswijze hem niet bekend was, was hem wel opgevallen dat het de pols verlangzaamt: "it has a power over the motion of the heart, to a degree yet unnobserved in any other medicine, and (...) this power may be converted to salutary ends".

De plant wordt gerekend tot de zogenaamde heksenkruiden, het wordt soms genoemd als ingrediënt voor heksenzalf.

De Nederlandse standaardnaam verwijst, evenals de naam in het Latijn en verscheidene andere talen, naar de vorm van de bloemen, die op een vingerhoed lijkt.
Ander voorkomende benamingen zijn: pijpenkop, poppenschoentje, judasbeurs en slangenbloem.


</doc>
<doc id="199027" url="https://nl.wikipedia.org/wiki?curid=199027" title="Euthanasie in Nederland">
Euthanasie in Nederland

Euthanasie in Nederland is geregeld in de wet "Toetsing levensbeëindiging op verzoek en hulp bij zelfdoding". De wet is met een parlementaire meerderheid van D66, VVD en PvdA, vastgesteld op 12 april 2001. Een jaar later traden de wetsregels in werking, op 1 april 2002. De wet geldt uitsluitend voor gevallen van actieve euthanasie, dus levensbeëindigend handelen en hulp bij zelfdoding - op uitdrukkelijk verzoek van de patiënt zélf. Euthanasie en hulp bij zelfdoding is ook na intreden van deze wet nog strafbaar (artikel 293 en 294 Wetboek van Strafrecht), maar uitsluitend een arts die de zorgvuldigheidseisen heeft nageleefd en de euthanasie of hulp bij zelfdoding heeft gemeld, kan met succes een beroep doen op de bijzondere strafuitsluitingsgrond die in eerstgenoemde wet beschreven staat.

De eerste berechting van een geval van euthanasie was op 11 maart 1952, in Utrecht, waar een arts op 10 februari 1951 zijn broer op diens verzoek van het leven had beroofd. De opgelegd straf was een veroordeling tot een gevangenisstraf van één jaar voorwaardelijk met een proeftijd van één jaar. Dit vonnis werd in hoger beroep bekrachtigd. Toch barstte de maatschappelijke discussie pas echt los na de veroordeling van huisarts Truus Postma in 1973 in het zogenaamde 'Leeuwarder euthanasieproces'.

Iedereen van 16 jaar en ouder kan een "euthanasieverklaring" opstellen, voor het geval hij wilsonbekwaam wordt (dat wil zeggen: niet langer in staat is een verzoek om bijvoorbeeld euthanasie te uiten). Hierover zegt de wet: "Indien de patiënt van zestien jaren of ouder niet langer in staat is zijn wil te uiten, maar voordat hij in die staat geraakte tot een redelijke waardering van zijn belangen ter zake in staat werd geacht, en een schriftelijke verklaring, inhoudende een verzoek om levensbeëindiging, heeft afgelegd, dan kan de arts aan dit verzoek gevolg geven."

Toekomstgerichte euthanasieverzoeken worden gedaan door mensen met een toekomstgerichte euthanasiewens. Zij willen voorkomen dat zij moeten voortleven in een situatie die ze als ondraaglijk en uitzichtloos bestempelen. Bijvoorbeeld verlamd en van hun spraak beroofd na een hersenbloeding. Omdat ze dan niet meer in de gelegenheid zijn daar bewust om te vragen, praten ze er alvast met hun huisarts over of zetten ze hun euthanasieverzoek op schrift. Zo'n schriftelijke wilsverklaring, ook wel euthanasieverklaring genoemd, wordt in de wet erkend als legitiem verzoek om euthanasie.
Dat is met name van belang in die situaties waarin patiënten hun verzoek niet meer mondeling kenbaar kunnen maken. De huisarts moet, mocht de situatie zich voordoen, zich ervan op de hoogte stellen dat deze schriftelijke wens nog steeds geldt. Ook is hij, net als bij een mondeling verzoek, verplicht zich te houden aan de wettelijke zorgvuldigheidseisen.

De meeste verzoeken om euthanasie zijn afkomstig van mensen die ondraaglijk en uitzichtloos lijden en die een zelfgekozen dood als de enige uitweg beschouwen. Het lijden zal vrijwel altijd lichamelijk van aard zijn. In meer dan 80% gaat het om kankerpatiënten die in de laatste fase van hun ziekte om hulp vragen.

Het verzoek om euthanasie mag niet onder druk of invloed van anderen worden gedaan of het gevolg zijn van een psychische stoornis. De patiënt moet volledig inzicht hebben in zijn ziekte, het waarschijnlijke verloop ervan en de bestaande behandelingsmogelijkheden.

In Nederland is euthanasie in principe strafbaar. Echter, wanneer een arts euthanasie uitvoert en dit meldt en daarbij voldoet aan een aantal zorgvuldigheidseisen (artikel 293, tweede lid, Wetboek van Strafrecht) kan hij een beroep doen op de bijzondere strafuitsluitingsgrond. Deze zorgvuldigheidseisen zijn gespecificeerd in de "Wet toetsing levensbeëindiging op verzoek en hulp bij zelfdoding" (artikel 2) en houden in dat de arts:

Zie ook de gebruikte methodes en euthanatica.

In Nederland bestaat geen "recht" op euthanasie. De beslissing om aan een euthanasieverzoek te voldoen is aan de behandelende arts. Een arts heeft tegenover zijn patiënt twee verplichtingen:
De tweede verplichting staat tegenover de wens om euthanasie van de patiënt. Artsen mogen daarom weigeren een euthanasieverzoek in te willigen. Ook verpleegkundigen of apothekers mogen weigeren mee te werken aan (de voorbereidingen van) euthanasie. Zorgverleners kunnen wegens hun weigering niet worden vervolgd. De wet wil juist waarborgen dat een arts niet in strijd met zijn eigen geweten hoeft te handelen. Wel zal een afwijzende arts de patiënt moeten doorverwijzen naar een collega die bij het verzoek geen gewetensbezwaren heeft. Uiteraard blijft het dan noodzakelijk aan de zorgvuldigheidseisen te voldoen zoals boven beschreven.

Een minderjarige vanaf twaalf jaar kan een verzoek om euthanasie of hulp bij zelfdoding doen. Maar een beslissing wordt niet buiten de ouders om genomen. De euthanasiewet onderscheidt twee leeftijdscategorieën:

Een arts moet een eis van de patiënt tot het staken of niet instellen van een medische behandeling respecteren.

Het afzien door een arts van een zinloze medische behandeling behoort tot normaal medisch handelen.

In Nederland hebben artsen en apothekers gezamenlijk een nieuwe richtlijn "Uitvoering euthanasie en hulp bij zelfdoding" laten verschijnen. Deze richtlijn is de opvolger van de Standaard Euthanatica. In de nieuwe richtlijn is thiopental vervangen door propofol.

Volgens diverse opinieonderzoeken de afgelopen decennia, is circa driekwart van de Nederlanders voorstander van euthanasie. Ruim vijftien procent van de bevolking twijfelt, weet het niet of verzet zich tegen een euthanasieregeling in Nederland.
Een deel van deze groep ziet de euthanasiepraktijk als een immorele daad, waarbij de mens zichzelf van het leven berooft of laat beroven.

De Italiaanse minister Carlo Giovanardi leverde in maart 2006 kritiek op de Nederlandse euthanasiepraktijk. Giovanardi wees op het Groningen-protocol, waarin wordt bepaald aan welke regels kinderartsen zich moeten houden wanneer ze het leven van (volgens hen ernstig) gehandicapte pasgeborenen willen beëindigen. Giovanardi verklaarde: „Vorig jaar zijn er in Nederland duizend kleine kinderen overleden. Zeshonderd daarvan zijn gedood door middel van euthanasie. Volgens de artsen waren die kinderen het niet waard te leven. Ik vind dat zo verkeerd, dat ik het mijn plicht vind om daar iets van te zeggen.” De beschuldigingen van de Italiaanse minister over "nazipraktijken" en "kinder-euthanasie" in Nederland leidde tot internationale politieke opschudding. De Nederlandse regering reageerde ontstemd op Giovanardi's uitlatingen en minister van Buitenlandse Zaken Bot riep de Italiaanse ambassadeur in Nederland bij zich. Giovanardi zag geen redenen om excuses aan te bieden. Hij zou op persoonlijke titel hebben gesproken en niet namens de regering Berlusconi. Premier Balkenende nam met de verklaring genoegen en beschouwde de kwestie als afgedaan.

In 2013 is een huisarts in Tuitjenhorn door de Inspectie voor de Gezondheidszorg (IGZ) geschorst wegens het toepassen van een soort van spoed-"euthanasie" (met 1 gram morfine en 350mg midazolam, een bewuste overdosis ten opzichte van de hoeveelheden bij palliatieve sedatie) zonder aan de formaliteiten te voldoen. Naar aanleiding van een melding door het opleidingsinstituut waar de coassistent die de injectie had moeten klaarmaken studeerde, heeft het OM een strafrechtelijk onderzoek ingesteld. De huisarts pleegde vervolgens zelfmoord, waarna het OM het strafrechtelijk onderzoek overeenkomstig art. 69 Sr gesloten heeft. Er ontstond onrust onder artsen over een mogelijk te repressief beleid van de IGZ en het OM op het gebied van euthanasie en palliatieve sedatie en de vraag werd gesteld of er wel begrip voor bestond dat het soms noodzakelijk was om – gemotiveerd – van richtlijnen af te wijken. Er heeft een brede evaluatie plaatsgevonden van het handelen van betrokken instanties in de kwestie. De evaluatiecommissie stelt dat het IGZ en OM grosso modo juist gehandeld hebben, al plaatst de commissie daarbij wel enkele kritische kanttekeningen.
Weduwe Elly Spaansen stelt dat haar man Theo niet door de huisarts is vermoord.




</doc>
<doc id="199170" url="https://nl.wikipedia.org/wiki?curid=199170" title="Gaswisseling">
Gaswisseling

Gaswisseling of respiratie is de uitwisseling van de gassen zuurstof (O) en koolzuurgas (CO) tussen een organisme en zijn omgeving. Deze gaswisseling is essentieel voor het leven. Als deze niet plaatsvindt volgt verstikking.

Bij mensen en andere zoogdieren vindt gaswisseling plaats in de longen, waarbij zuurstof (O) wordt opgenomen in het bloed terwijl koolzuurgas (CO) wordt afgegeven aan de longlucht. Het bloed bevat rode bloedcellen (erytrocyten) waarin hemoglobine (Hb) zit; hemoglobine kan zuurstof en, in mindere mate, koolstofdioxide aan zich binden. Zuurstof diffundeert door de wand van de longblaasjes en de wand van de haarvaten naar het bloed en bindt zich in de rode bloedcel aan de hemoglobine. Het wordt, gebonden aan hemoglobine, naar de weefsels vervoerd waar het wordt gebruikt bij de verbranding binnen iedere cel. Dit levert energie en CO op. De vrijgekomen CO lost op in het bloedplasma, bindt zich aan bloedeiwitten en hemoglobine en wordt door de circulatie terug vervoerd naar de longen. In de longen diffundeert het koolzuurgas door de wand van de haarvaten en de wand van de longblaasjes naar de longlucht; bij het uitademen wordt de longlucht ten slotte uit het lichaam verwijderd.

Ook planten wisselen gassen door de huidmondjes in en uit het blad. Koolstofdioxide (CO) wordt door de cellen in het blad gebruikt voor fotosynthese, zuurstof (O) wordt door de cellen afgegeven.



</doc>
<doc id="199540" url="https://nl.wikipedia.org/wiki?curid=199540" title="Tegenstroomprincipe">
Tegenstroomprincipe

Het tegenstroomprincipe maakt het mogelijk, dat er tussen twee stromende substanties (lucht, water, andere gassen of vloeistoffen) iets kan worden overgedragen van de een op de ander, zoals warmte of een chemische stof. 

Wanneer twee stromen, de één een 'rijke' en de ander een 'arme' substantie, over een bepaalde lengte in gescheiden kanalen langs elkaar heenstromen, zodanig dat de vloeistoffen zelf niet, maar de betreffende ingrediënten of eigenschappen wel door een tussenliggend membraan kunnen passeren, dan is er sprake van "tegenstroom", wanneer de stroomrichting in beide kanalen in tegengestelde richting plaatsvindt. Met behulp van het tegenstroomprincipe is een veel vollediger overdracht van de warmte en/of chemische substanties mogelijk.

De overdrachtssnelheid van stoffen of warmte tussen de media hangt af van de temperatuur- of concentratie-gradiënt. Wanneer er tussen de media geen gradiënt meer bestaat stopt de overdracht. In de eerste afbeelding is te zien dat wanneer de media met elkaar meelopen de gradiënt snel afneemt, en er dus in het laatste gedeelte nauwelijks nog overdracht plaatsvindt. Een gedeelte van het uitwisselingsoppervlak wordt dan dus niet gebruikt. In de tweede afbeelding is te zien dat bij tegenstroom de gradiënt op alle punten blijft bestaan waardoor de warmte vollediger wordt overgedragen. 

Bij het tegenstroomprincipe convergeert de uitgangstemperatuur (of -concentratie) 'langzaam' naar de eindwaarde, terwijl bij de normale stroomrichting de temperatuur sprongsgewijs verandert naar de eindwaarde.

Daarnaast is het zo dat in een "meestroom"-uitwisseling beide stromen nooit verder kunnen uitwisselen dan tot een gemiddelde waarde van temperatuur of concentratie. Bij tegenstroom kunnen beide stromen aan het eind van hun loop nog uitwisselen met "vers" medium, waarbij betere eindwaardes behaald kunnen worden.

Een warmtewisselaar met media van 10 °C en 90 °C en gelijke debieten

In beide gevallen is het temperatuurverschil minimaal 10 °C, maar de overdracht (opwarming en afkoeling) bij tegenstroom is 70 °C, terwijl die bij meestroom maar 35 °C is.



</doc>
<doc id="199834" url="https://nl.wikipedia.org/wiki?curid=199834" title="Alcoholvergiftiging">
Alcoholvergiftiging

Alcoholvergiftiging is het optreden van vergiftigingsverschijnselen door consumptie van alcoholhoudende dranken.

Strikt genomen zijn ook de symptomen van dronkenschap vergiftigingsverschijnselen, maar met alcoholvergiftiging wordt het levensbedreigende stadium na dronkenschap bedoeld. Wanneer het alcoholpromillage in het bloed 3 à 4 promille bereikt (dit verschilt per persoon), beginnen de symptomen van alcoholvergiftiging op te treden. Naast de symptomen van 'gewone' dronkenschap zal de persoon slaperig, suf of afwezig worden en telkens de neiging krijgen in te dutten. Dit kan gepaard gaan met misselijkheid en hevig braken, diarree of een algemeen gevoel van onwelzijn. Meestal merkt men dat sprake is van alcoholvergiftiging doordat het slachtoffer niet meer reageert op prikkels zoals aanspreken, aanroepen, aangrijpen of op de wang tikken. Andere symptomen zijn ademstilstand, coma en eventueel hartstilstand. Een alcoholvergiftiging kan dus dodelijk aflopen, en er komen dan ook regelmatig incidenten voor waarbij dit gebeurt.

Wanneer men alcoholvergiftiging constateert of vermoedt, zal men snel moeten handelen. Indien het slachtoffer nog bij kennis is zal men moeten proberen hem te laten braken en bij kennis te houden voor hij het bewustzijn verliest. Het is verder goed het slachtoffer gerust te stellen, naar een koele of rustige ruimte te brengen, en hem of haar geen verwijten te maken. Sowieso moet iemand die dronken is of aan alcoholvergiftiging lijdt niet alleen worden gelaten.

Bij bewusteloosheid moet zo snel mogelijk een ambulance komen, om het slachtoffer naar het ziekenhuis te vervoeren om zijn maag leeg te pompen. Het is verstandig hem of haar in een stabiele zijligging te leggen met het oog op braken en vrijhouden van de luchtwegen. Indien nodig en beschikbaar kan men het slachtoffer bedekken met een deken. Mocht het slachtoffer niet meer ademen, dan kan men het slachtoffer beademen. Indien men niet weet hoe men moet beademen, kan men het beste de komst van professionele hulpverlening afwachten.

Meestal komt het niet zo ver omdat iemand die zich zwaar bedrinkt op een gegeven moment misselijk wordt en moet overgeven, waardoor hij wel moet ophouden met drinken. Wanneer iemand echter in een hoog tempo sterke drank of likeur drinkt, zal de alcohol echter hiervoor te snel worden opgenomen. Andere factoren die meespelen zijn de leeftijd en het geslacht en ervaring met alcoholische dranken. Alcoholvergiftigingsincidenten doen zich voornamelijk voor bij jonge mensen die hun grenzen nog niet kennen. Drankspelletjes en -experimenten, combinaties van alcohol met andere genotsmiddelen en uit de hand gelopen ontgroeningen vormen nogal eens de aanleiding tot alcoholvergiftigingsincidenten.



</doc>
<doc id="199844" url="https://nl.wikipedia.org/wiki?curid=199844" title="Zolpidem">
Zolpidem

Zolpidem is een slaapmiddel. Het middel is ook bekend onder de merknaam Stilnoct. Het wordt tevens door verschillende farmaceutische bedrijven op de markt gebracht als generiek geneesmiddel. Zolpidem heeft geen effect op de duur van de slaap maar wordt beschouwd als een inslaper, die de tijdsduur tot het inslapen of de slaaplatentie verkort.

Hoewel Z-slaapmiddelen, zoals zolpidem en zopiclon de meest voorgeschreven slaapmiddelen ter wereld zijn, biedt de werking van deze middelen slechts een beperkt klinisch voordeel boven op het placebo-effect in de behandeling van primaire slapeloosheid. De effectiviteit van deze groep slaapmiddelen is overschat geweest en de bijwerkingen onderschat door publicatiebias.

Zolpidem grijpt aan op de alpha-1 subunit van de GABA-receptor. Zolpidem werkt in op dezelfde receptor als benzodiazepines, maar is geen benzodiazepine. In normale doses bezit het geen anti-epileptische en beperkte spierverslappende eigenschappen. Gebruikelijke dosis; 10 mg per nacht. Een dosis van meer dan 15 mg, wordt als hoog beschouwd. Zolpidem werkt na ongeveer 30 minuten. Met behulp van zolpidem slaapt men gemiddeld zo'n 7 uur. In tegenstelling tot benzodiazepines, zijn er aanwijzingen op basis van klinisch onderzoek, dat zolpidem gedurende langere tijd (3 maanden) kan worden gebruikt, door niet elke avond, maar 3-5 maal per week het middel te gebruiken. Zoals voor alle slaapmiddelen, geldt dat men het middel zo kort mogelijk dient te gebruiken.

In een meta-analyse in 2012 van 13 studies met in totaal meer dan 4300 deelnemers, gepubliceerd in het gerenommeerde British Medical Journal, concludeerden onderzoekers van de Harvard Medical School dat de werking van Z-slaapmiddelen, zoals zolpidem en zopiclon voor een aanzienlijk deel berust op de placeboresponse. Zowel het effect op de slaaplatentie van het geneesmiddel zelf als het placebo-effect bleken afzonderlijk eerder klein maar significant te zijn. De beperkte dosis-afhankelijke vermindering in slaaplatentie kan klinisch relevant zijn maar moet steeds afgewogen worden tegenover de mogelijke bijwerkingen, tolerantie en mogelijke verslaving. Bij eerdere meta-analyses van klinisch onderzoek naar Z-slaapmiddelen werden de effecten van de Z-slaapmiddelen overschat door publicatiebias: diverse niet-gepubliceerde studies konden niet in de vergelijking worden meegenomen, en ook werden voor het middel gunstige uitkomsten selectief en dubbel gepubliceerd. Daardoor werd de effectiviteit van deze middelen 60% groter beoordeeld dan wanneer ook niet-gepubliceerd onderzoek in de vergelijking zou zijn meegenomen. Ook de veiligheid zou mogelijk anders beoordeeld zijn wanneer ook het ongepubliceerde onderzoek zou zijn meegenomen.

Bijwerkingen kunnen onder meer nadelige cognitieve effecten (zoals geheugenverlies) omvatten, psychomotorische effecten (zoals vallen, breuken, verkeersongevallen), vermoeidheid overdag, tolerantie, verslaving, en grotere mortaliteit. Deze risico's moeten worden afgewogen tegen eventuele therapeutische voordelen.

Bij gebruik van hoge dosis kunnen ook lallend spreken en ongeremdheid voorkomen.

Slaapmiddelen worden vaak in verband gebracht met het ontwikkelen van tolerantie (steeds meer nodig om hetzelfde effect te krijgen) en het risico op verslaving. Dit geldt ook voor zolpidem, toch staat het middel bekend als relatief veilig. Het risico op verslaving is het grootst voor personen die al aan een andere stof verslaafd zijn en personen met een psychiatrische aandoening (schizofrenie, depressie etcetera).

De inname van een overdosis, kan leiden tot coma, in zeer zeldzame gevallen met de dood tot gevolg. In vrijwel alle dodelijke gevallen waren nog andere middelen in het spel zoals andere psychofarmaca en drank.

Om ontwenningsverschijnselen te minimaliseren, is het raadzaam het gebruik langzaam af te bouwen. Zie hiervoor het artikel benzodiazepine.

Bij sommige personen met hersenletsel, die in een coma vigil verkeren, kan dit middel bewustzijnsverhogend werken. Bij 3 patiënten met ernstige hersenbeschadigingen, die ten minste 3 jaar met zolpidem werden behandeld, verbeterden elke dag in de ochtend hun hersenfuncties. In 60% van alle gevallen die Zolpidem gebruikten trad er daadwerkelijk verbetering op. Bij bepaalde patiënten verbeterden hun Glasgow Coma Scores: van 6 tot 9 zonder zolpidem, naar 10-15 met zolpidem. Score 15, de maximale score, betekent volledig bewustzijn, 3 is de laagst mogelijke score.

Sinds 2010 is er een patent op het middel Zolpidem als een middel te gebruiken bij (ernstig) hersenletsel.

De PRAC(Pharmacovigilance Risk Assessment Committee) heeft een herbeoordeling gestart van zolpidem bevattende geneesmiddelen. De herbeoordeling is gestart vanwege zorgen dat sommige patiënten meer slaperigheid en een vertraagd reactievermogen zouden kunnen hebben de dag na inname. Dit zou mogelijk het risico op ongelukken kunnen verhogen bij activiteiten zoals autorijden. Patiënten die zolpidem bevattende geneesmiddelen gebruiken en zich zorgen maken, wordt aangeraden contact op te nemen met hun arts of apotheker.


</doc>
<doc id="199888" url="https://nl.wikipedia.org/wiki?curid=199888" title="Trilhaar">
Trilhaar

Een trilhaar of "cilium" (meervoud cilia) is een organel, een onderdeel van een cel, dat buiten het celmembraan uitsteekt. Een trilhaar is ongeveer tien micrometer lang en 0,2 micrometer dik.

Trilharen zijn sterk gedifferentieerde structuren die specifieke cellulaire functies vervullen, zoals voortbeweging, waarneming van omgevingssignalen, of het geleidelijk naar buiten werken van de slijmlaag in de luchtwegen.

Het cilium is een organel met verschillende functies, zoals het voortbewegen bij plankton en het zuiveren van luchtwegen. Cilia zijn door hun gelijkaardige structuur vergelijkbaar met flagellen. Een flagel is echter wel langer dan een cilium.

Cilia komen vaak voor op cellen binnen een meercellig organisme. Cilia komen voor bij alle diergroepen, maar zijn zeldzaam bij planten (ze komen bijvoorbeeld wel voor bij de zaadcellen van palmvarens, in plaats van de bij verwante groepen gebruikelijke flagellen).

Bij eencelligen zoals de trilhaardiertjes, komen beweeglijke trilharen voor, die voor voortbeweging dienen of om water langs de cel in beweging te brengen.

De cilia van eencellige en van alle meercellige organismen lijken sterk op elkaar, wat betekent dat ze reeds aanwezig waren in de laatste gemeenschappelijke eukaryotische voorvader (LECA of "Last Eukaryotic Common Ancestor"). Er zijn drie theorieën over de oorsprong van trilharen:


Naargelang de functie en opbouw onderscheiden we twee soorten:

Een primair cilium is 6-10 µm lang en in bijna iedere cel aanwezig. Het kan worden gezien als een soort antenne, die de cel in staat stelt omgevingssignalen te ontvangen. Het organel heeft een zintuig-functie: het kan mechanische, chemische (samenstelling van vloeistoffen, aanwezigheid van hormonen en reuksignalen) en licht waarnemen. Primaire trilharen zijn opgebouwd uit negen doubletten van microtubuli vezels.
Meestal heeft een cel maar één primair cilium.

Bewegende cilia hebben twee extra centrale microtubulinevezels. Deze trilharen zijn voornamelijk betrokken in taken waar een beweging vereist is. De microtubuline vezels kunnen verkorten, waardoor de trilhaar in een bepaalde richting buigt. Deze types van cilia kunnen voornamelijk gevonden worden in het binnenoor en in de luchtwegen.

Anders dan andere celorganellen zijn cilia alleen aanwezig wanneer de cel niet aan het delen is. Als de cel weer gaat delen, wordt het cilium geresorbeerd. De laatste stap van het uitrijpen van de cel is de uitgroei van microtubuli vanuit een kernsspoel, het centriool aan de bovenkant van de cel, naar buiten toe. Dit centriool wordt het basaallichaam genoemd. Het cilium is omgeven door een membraan dat onderdeel is van het apicaal membraan, maar is voorzien van enkele unieke eiwitcomponenten, zoals polycystine 1 en 2 en bevat een gecondenseerde lipidenzone aan de basis van het cilium. Hoe het ciliummembraan wordt gevormd en hoe deze specifieke eiwitcomponenten ter plaatse worden gebracht is onbekend. Het basaallichaam is, net als het cilium, opgebouwd uit microtubulines. Het is een 9-voudige set van microtubuline tripletten (drie vezels) en bevat geen doublet (twee vezels) in het centrum. Hoe de tripletten in het basaallichaam overgaan tot doubletten in het cilium is tot op heden onbekend. Men kan het basaallichaam als een gespecialiseerd centriool zien met een groeizone tot ciliogenese. Bij cellen met meerdere cilia op hun oppervlak is er voorafgaandelijk een replicatie van het centriool.

Aangezien eiwitsynthese niet mogelijk is in het cilium, moeten alle onderdelen van het cilium actief getransporteerd worden. Dit gebeurt met de hulp van IFT eiwitten. Het heen- en terugtransport langs het cilium wordt verzorgd door IFT motoreiwitten. Het transport van de basis naar de top van het cilium wordt "anterograad" genoemd en wordt verzorgd door Kinesine-2. Dit eiwit bestaat uit twee motoreiwitten (Kif3A en Kif3B) en een niet-motoreiwit ("Kinesin-Associated Protein 3" of KAP3). Het transport van top naar basis, "retrograad transport" is afhankelijk van dyneïne 1b.

Wanneer trilharen niet goed zijn aangelegd kunnen allerlei ziekten optreden (zie ciliopathie): onvruchtbaarheid, obesitas, blindheid, doofheid, skelet- en longproblemen. De ontdekking dat een verstoorde ciliogenese aan de basis lag van de cystenieren, zorgde voor een ware revolutie in het cilia-onderzoek. Er vindt veel onderzoek plaats naar trilharen, ook al omdat men vermoedt dat ze een rol spelen bij het ontstaan van kanker.



</doc>
<doc id="200302" url="https://nl.wikipedia.org/wiki?curid=200302" title="Paul Van Cauwenberge">
Paul Van Cauwenberge

Paul Van Cauwenberge (Zottegem, 1 april 1949) is gewoon hoogleraar in de neus-keel-oorkunde aan de faculteit Geneeskunde en Gezondheidswetenschappen van de Universiteit Gent. Verder is hij voorzitter van de Vlaamse Interuniversitaire Raad. Van 1 oktober 2005 tot 1 oktober 2013 was Van Cauwenberge rector van de Universiteit Gent. Hij werd opgevolgd door Anne De Paepe.

Van Cauwenberge startte zijn loopbaan aan de UGent in 1973. Hij was van 1999 tot 2004 onder meer decaan van de faculteit Geneeskunde en Gezondheidswetenschappen en vervulde sinds 1978 verschillende mandaten in de Raad van Bestuur en het Bestuurscollege van de Universiteit Gent.

Van Cauwenberge leidde als rector de Universiteit Gent vanaf 1 oktober 2005 tot en met 30 september 2013. Hij werd hierin bijgestaan door Luc Moens als vicerector.

Als student was Van Cauwenberge actief in het verenigingsleven aan de Universiteit Gent. Zo was hij voorzitter van het FK en VGK.

Als rector heeft hij ingezet op het versterken van het wetenschappelijk onderzoek aan de universiteit en het opblinken van het verouderde imago als rijksuniversiteit. Zo werd er via de bekroonde "durf denken"-campagnes een vernieuwd UGent-gemeenschapsgevoel opgebouwd. Verder was hij vurig pleitbezorger voor meer sport voor en door studenten. In dit kader was hij de drijvende kracht achter de Ghent Student Regatta. Door zijn open houding naar de studenten toe, ook in de vorming van het beleid, was hij als rector populair binnen deze groep.

Op 1 oktober 2013 werd hij als rector opgevolgd door Anne De Paepe. Op diezelfde datum werd hij aangesteld als voorzitter van de Hogeschool Gent.


</doc>
<doc id="200544" url="https://nl.wikipedia.org/wiki?curid=200544" title="Nicolaes Heinsius">
Nicolaes Heinsius

Nicolaes Heinsius (Den Haag, 1656 – Culemborg, begraven 12 januari 1718) was een Nederlandse auteur van enige medische werken. Hij is bekend geworden door "Den Vermakelyken Avanturier", een voorbeeld van de Nederlandstalige schelmenroman.

Op zijn twintigste moest hij wegens manslag Den Haag ontvluchten en leidde hij achttien jaar lang een zwervend leven. In 1679 arriveerde hij te Rome en werd hij katholiek; hij werd lijfarts van koningin Christina I van Zweden (tot ongeveer 1687), later van de keurvorst van Brandenburg te Kleef. Heinsius promoveerde in 1687 tot doctor in de medicijnen te Groningen met een proefschrift over Angina bij Johannes Bertlingius. In 1695 vestigde hij zich in de vrijplaats Culemborg. Daar gaf hij het boek "Den vermakelijken Avanturier" uit, waarin zeer veel autobiografische elementen verwerkt zijn. Vele herdrukken, navolgingen en vertalingen in het Duits, Engels, Frans en Italiaans getuigen van het succes van het werk.

Nicolaes was een (natuurlijke) zoon van de gelijknamige dichter Nicolaas Heinsius (1620-1681). Nicolaes' grootvader was de classicus, dichter en literatuur-criticus Daniël Heinsius (1580-1655), die in Nederland de barok in de literatuur introduceerde en van betekenis is geweest voor onder andere de ontwikkeling van het theater in Frankrijk.


</doc>
<doc id="200592" url="https://nl.wikipedia.org/wiki?curid=200592" title="Leptine">
Leptine

Leptine is een peptidehormoon met een molecuulgewicht van 16 kilo-Dalton dat op vele punten in het lichaam aangrijpt ("pleiotropisch").

Leptine is voor het eerst ontdekt bij muizen. Bij deze muizen was door een mutatie de receptor voor leptine op de celmembranen onwerkzaam geworden. Deze muizen, die al in de jaren 50 werden beschreven, bleken nauwelijks verzadiging te krijgen bij eten - ze bleven maar dooreten - en ook hun stofwisseling werd zuiniger. Het effect hiervan was dat deze muizen veel dikker werden dan muizen met wel werkende leptinereceptoren. Hierom werden ze 'ob-muizen' genoemd (van "obesitas", vetzucht), en muizen met twee ob-genen zijn dus ob/ob-muizen. In de jaren 90 van de vorige eeuw werd het hormoon ontdekt en het mechanisme van de defecte receptor beschreven. Leptine grijpt bij de mens aan op ten minste zes verschillende receptoren.

Bij de mens wordt het polypeptide leptine afgegeven door vetcellen in de vetdepots. Leptine bereikt via het bloed de hersenen en stimuleert na actieve passage van de bloed-hersenbarrière het verzadigingscentrum. Hierdoor zal het hongergevoel afnemen. 

Dit hormoon werd daarom oorspronkelijk gezien als een "hongerhormoon". Hoe meer leptine er in het bloed circuleert, hoe meer verzadigd men zich voelt. Het hormoon wordt hoofdzakelijk afgescheiden door wit vetweefsel, maar recent is ook gebleken dat er in andere delen van het lichaam productie plaatsvindt. Bij mensen werkte het toedienen van leptine veel minder goed als middel om af te vallen dan bij (normale) muizen, die in een paar dagen 40% van hun gewicht konden verliezen.

Van leptine zijn inmiddels vele functies beschreven, onder meer energieregulerende effecten en het is ook betrokken bij ontstekingsreacties.

Het tegengesteld werkend hormoon is ghreline dat het hongergevoel opwekt.


</doc>
<doc id="200791" url="https://nl.wikipedia.org/wiki?curid=200791" title="Luteïniserend hormoon">
Luteïniserend hormoon

Het luteïniserend hormoon (LH) is een hormoon dat wordt geproduceerd door gonadotrofe cellen in de hypofysevoorkwab. In vrouwen zorgt een stijging van LH (LH-piek) voor stimulatie van de eisprong (ovulatie). Na de eisprong stimuleert het de verdere ontwikkeling van het Graafse follikel tot het geel lichaam (corpus luteum). Het geel lichaam ontwikkelt zich tot een hormoonklier, dat hormonen gaat produceren. Deze hormonen zijn progesteron en de oestrogenen (oestradiol en oestron).

Ook bij mannen wordt LH door de hypofyse geproduceerd. Het heeft invloed op de leydigcellen in de teelballen. Deze cellen worden gestimuleerd tot de vorming van het hormoon testosteron.

Het LH is ook een glycoproteïne en de structuur is vergelijkbaar met die van FSH, TSH en hCG. Het α- en het β-deel zijn met elkaar verbonden door middel van zwavelbruggen, welke zorgen voor de juiste pre-oriëntatie van de twee delen. Hieropvolgend kan er een juiste vouwing van het molecuul plaatsvinden door supramoleculaire interacties en kan het zijn functie vervullen. Het α-deel is identiek aan dat van FSH, TSH en hCG. Het β-deel bestaat uit 121 aminozuren en dit bindt met de LH-receptor.

De halfwaardetijd van LH is 20 minuten.

De afgifte van LH door de hypofyse wordt beïnvloed door het hormoon gonadotropin-releasing hormone (GnRH) uit de hypothalamus. GnRH wordt pulsatiel afgegeven door de hypothalamus. Deze afgifte kan worden gereguleerd door hormonale feedback uit de geslachtsorganen (oestrogeen, progesteron).

Zowel bij mannen als vrouwen is LH een essentieel hormoon voor voortplanting.

Bij vrouwen zorgt LH primair voor de ovulatie en de instandhouding van de functie van het gele lichaam (gedurende 2 weken). Bij zwangerschap zullen de LH-waarden dalen en dan wordt de functie van het gele lichaam in stand gehouden door hCG.

Bij mannen zorgt LH voor de productie van testosteron in de leydigcellen van de testis.

LH in bloed wordt over het algemeen bepaald met behulp van sandwich-immunoassays. Er zijn verschillende methoden in omloop voor het bepalen van LH, waardoor de referentiewaarden per laboratorium kunnen verschillen. Ook kan er kruisreactiviteit voorkomen, vanwege de grote overeenkomst met FSH, hCG en TSH. 

De volgende referentiewaarden zijn een indicatie voor LH-waarden in bloed, vanwege de verschillende methoden voor het bepalen van LH.



</doc>
<doc id="200794" url="https://nl.wikipedia.org/wiki?curid=200794" title="Follikelstimulerend hormoon">
Follikelstimulerend hormoon

Het follikelstimulerend hormoon (afgekort FSH, ook wel follitropine genoemd) wordt afgegeven door de hypofyse, samen met het luteïniserend hormoon (LH). Onder invloed van deze hormonen wordt de hormoonproductie van andere geslachtshormonen geregeld. FSH stimuleert bij de vrouw de groei en rijping van follikels in de eierstokken, en zet de follikels aan tot productie van oestrogenen. Bij de man bevordert FSH de vorming van zaadcellen in de teelballen door stimulatie van de Sertolicellen. Bepaalde andere geslachtshormonen remmen de hypofyse in de afgifte van FSH (tegenkoppeling).

Gezonde vrouwen maken uit zichzelf voldoende FSH aan om elke maand een eisprong te hebben. Bij vrouwen die geen eisprong hebben (anovulatie), of vrouwen die een IVF-, ICSI- of gestimuleerde IUI-behandeling ondergaan, wordt via injecties extra FSH toegediend. Er zijn verschillende soorten FSH-preparaten op de markt verkrijgbaar:

FSH die verkregen is uit recombinante DNA-technieken (zoals bij Gonal-F en Puregon) wordt aangeduid met rFSH.

Onderzoek lijkt erop te wijzen dat het gebruik van in het laboratorium gemaakte rFSH (Gonal-F, Puregon) leidt tot een significant groter aantal eicellen dan bij het gebruik van de humane hormonen (Fostimon, Menopur).

Echter, recenter onderzoek toont aan dat er meer voldragen zwangerschappen zijn bij gebruik van de humane hormonen.


De hormonen FSH en LH worden door de hypofyse geproduceerd en spelen bij de vrouw een belangrijke rol in de menstruatiecyclus. Gedurende de eerste twee weken van de menstruele cyclus (de folliculaire fase) stimuleert FSH samen met LH de groei en rijping van follikels in de eierstokken en de productie van oestrogenen. Na de ovulatie, in de luteale fase, zorgt LH samen met FSH voor de aanmaak van progesteron door het corpus luteum. Progesteron remt de LH- en FSH-productie, waardoor deze hormonen uiteindelijk weer in een lage concentratie aanwezig zijn. 

Onder invloed van progesteron wordt het baarmoederslijmvlies voorbereid op de innesteling van de bevruchte eicel. Indien een zwangerschap uitblijft zal de productie van progesteron door het corpus luteum geleidelijk aan gaan dalen, hetgeen uiteindelijk resulteert in een menstruele bloeding. 
Indien een zwangerschap optreedt neemt het zwangerschapshormoon hCG de stimulatie van progesteron over en zal er geen menstruele bloeding optreden.


Naarmate een vrouw ouder wordt, daalt de hoeveelheid nog aanwezige eicellen. Zo rond de leeftijd van vijftig jaar daalt het aantal nog aanwezige eicellen tot onder een kritische grens en vindt er uiteindelijk geen ovulatie (en dientengevolge ook geen menstruatie) meer plaats. De productie van oestrogenen na de menopauze is zeer laag. Door het gebrek aan oestrogeen valt de terugkoppeling weg en begint de hypofyse meer FSH en LH te produceren. Tijdens de menopauze zijn de waarden van FSH en LH dus sterk verhoogd hetgeen in het bloed gemeten kan worden in een klinisch-chemisch laboratorium.


Bij de man stimuleert FSH de aanmaak en rijping van zaadcellen. De FSH-concentratie is bij mannen vanaf de puberteit betrekkelijk constant.

FSH kan in het bloed worden gemeten in een klinisch-chemisch laboratorium. Indicaties voor het meten van FSH in bloed (vaak in combinatie met andere hormonen) zijn:

Eén van de indicaties voor het meten van FSH in bloed, is om een aanwijzing te krijgen of er nog eicellen aanwezig zijn. Er wordt dan op de tweede of derde dag van de menstruatiecyclus bloed (serum) afgenomen, waarna de hoeveelheid FSH wordt gemeten.

Uit de meting komt een waarde in U/l ("units" per liter; "unit" = eenheid enzymactiviteit). Afhankelijk van het meetsysteem dat het onderzoekslab hanteert, wordt een waarde van 10 U/l of van 15 U/l als bovengrens gezien. Komt de FSH-waarde boven deze grens uit, dan is de kans op zwangerschap minimaal. 
Een waarde boven 10 U/l dan wel 15 U/l betekent nog niet dat een vrouw in de overgang (menopauze) is. Als aanwijzing dat de menopauze is begonnen, wordt uitgegaan van LH- en FSH-waarden in het serum continu hoger dan 30 U/l met een LH/FSH-verhouding van meestal groter dan 1,5.



</doc>
<doc id="201227" url="https://nl.wikipedia.org/wiki?curid=201227" title="George Habash">
George Habash

George Habash (Arabisch: جورج حبش) , bijgenaamd "Al-Hakim" - 'de dokter' (Arabisch:الحكيم), (Lydda (mandaatgebied Palestina), thans Lod (Israël), 2 augustus 1926 - Amman (Jordanië), 26 januari 2008) was een Palestijnse kinderarts. Hij schrok niet terug voor gewelddadige acties tegen Israël en is daarom door dat land lange tijd als een van de gevaarlijkste terroristen beschouwd.

Habash kwam uit een Grieks-orthodoxe familie. Toen de Haganah in juli 1948 het stadje Lydda aanviel, werkte hij als arts in het plaatselijke ziekenhuis. Hij behandelde daar slachtoffers die ernstig gewond waren ten gevolge van het bombardement, het bloedbad in de Dahamish-moskee en door schietpartijen elders in het stadje (Operatie Dani). Nadat het Israelische leger het stadje had ingenomen, werd de Palestijnse bevolking onderworpen aan etnische zuivering. De meeste inwoners werden uit wat nu Israël was weggestuurd en vluchtten. 
In 1951 studeerde hij als kinderarts af aan de Amerikaanse Universiteit van Beiroet. In de vroege jaren vijftig sloot hij zich aan bij de pan-Arabische beweging van de Egyptische president Gamal Nasser en riep hij op tot een verenigde Arabische strijd voor Palestina. Voorts stichtte hij met een aantal anderen de Arabische Nationalistische Beweging. Hierin hield hij een linksere koers aan dan de Palestijnse studentenbeweging in de Egyptische hoofdstad Caïro.

Na de Zesdaagse Oorlog van 1967 sloeg Habash een meer radicaal-socialistische koers in en richtte hij mede het Volksfront voor de Bevrijding van Palestina (PFLP) op. Habash was wars van enige vorm van toegeeflijkheid richting Israël. De PFLP pleegde dan ook tal van terroristische acties tegen Israëlische doelen. In 1970 was zijn PFLP, die voortdurend overhoop lag met de grotere PLO, betrokken bij een drietal vliegtuigkapingen en probeerde hij in het aan Israël grenzende Jordanië een revolutie te bewerkstelligen. Dit leidde tot de beruchte Zwarte September, waarbij alle Palestijnse activisten, de PLO incluis, met bruut geweld het land uit werden gezet.

Ook tijdens de Libanese Burgeroorlog was Habash actief.

De Oslo-akkoorden uit 1993 tussen de Palestijnse leider Arafat en Israël waren hem een doorn in het oog. In de Syrische hoofdstad Damascus zette hij daarom een Palestijnse oppositie hiertegen op poten waarin hij ook de Hamas en de Islamitische Jihad betrok, ondanks zijn eigen seculiere links-radicale ideologie.

In 2000 nam hij om gezondheidsredenen ontslag als leider van de PFLP. Begin 2008 overleed George Habash na een jarenlange ziekte op 81-jarige leeftijd.


</doc>
<doc id="201244" url="https://nl.wikipedia.org/wiki?curid=201244" title="Musculi auriculares">
Musculi auriculares

De musculi auriculares of de oorschelpspieren omvatten drie spieren die het buitenoor kunnen doen bewegen. 

Veel dieren kunnen met hun oorspieren het buitenoor richten om zodoende beter te kunnen bepalen uit welke richting bepaalde geluiden komen. Die functie is bij mensen niet aanwezig: Slechts weinigen kunnen hun oorspieren gebruiken en hooguit wat met hun oren wiebelen, een enkeling zelfs onafhankelijk van elkaar.

De oorspieren worden, net als alle mimische spieren, geïnnerveerd door de 7de hersenzenuw, de nervus facialis.


</doc>
<doc id="201260" url="https://nl.wikipedia.org/wiki?curid=201260" title="Pees (anatomie)">
Pees (anatomie)

Een pees is een verbinding tussen een spier en een bot, waarmee de spieractiviteit op het bot wordt overgedragen. Een pees is een vaste en witglanzende structuur, die rond (als een koord of een kabel) of vlak (als een veiligheidsgordel) kan zijn. Een pees kan worden omhuld door een peesschede op plaatsen waar de pees aan extreem grote wrijvingskrachten blootgesteld wordt. De pees zit verankerd aan het bot door vezels van Sharpey.



</doc>
<doc id="201269" url="https://nl.wikipedia.org/wiki?curid=201269" title="Peesschede">
Peesschede

Een peesschede (vagina synovialis tendinis) is een met vloeistof gevuld buisje dat een pees omhult. De peesschede bestaat uit een binnen- en een buitenblad, waarbij het binnenblad kan bewegen ten opzichte van het buitenblad.

De peesschede dient om de pees te beschermen tegen wrijving en drukkrachten. De peesschede is een dubbelwandige koker van straf bindweefsel. De binnenwand van de peesschede is gedeeltelijk vergroeid met de pees, de buitenwand is vergroeid met het omringende weefsel. Doordat er een smerende stof in de peesschede zit zal de pees zonder wrijving door de peesschede kunnen bewegen en is de kans op beschadiging veel kleiner.



</doc>
<doc id="201273" url="https://nl.wikipedia.org/wiki?curid=201273" title="Extra-articulaire aandoening">
Extra-articulaire aandoening

Een Extra-articulaire aandoening is een aandoening rond een gewricht. Meestal gaat het om steriele ofwel niet-infectueuze ontsteking van een botvlies.


</doc>
<doc id="201278" url="https://nl.wikipedia.org/wiki?curid=201278" title="Beenvliesontsteking">
Beenvliesontsteking

Beenvliesontsteking of periostitis is een ontsteking van het beenvlies 
dat de botten bekleedt. De ontsteking wordt gekenmerkt door de vijf klassieke kenmerking van een ontsteking: roodheid, pijn, zwelling, warmte en gestoorde functie. 

Vaak is het gebied dat is aangedaan overbelast geweest door werk of sport. Bij het lichamelijk onderzoek vindt de arts drukpijn over het beenvlies.
Een ontsteking van het beenvlies geeft pijn, die erger wordt als het aangedane vlies belast wordt. Plaatsen waar vaak periostitis optreedt, zijn de scheenbenen en de elleboog.

De oorzaak is meestal overbelasting. Een ontsteking door overbelasting zal niet reageren op antibiotica, aangezien het geen bacterie betreft die gedood kan worden.

Medisch gezien is het gebruik van het woord ontsteking hier juist, omdat we bijna alle verschijnselen zien die we bij een -bacteriële- ontsteking ook tegenkomen. Daar is hier echter geen sprake van. Er is sprake van een overbelastingsreactie van spieren en de aanhechting van die spieren op het scheenbeen. Het gaat bij de beenvliesontsteking dus niet om een bacteriële, maar om een steriele ontsteking.
Voor veel mensen werkt het gebruik van het woord ontsteking verwarrend. Bij een ontsteking denkt men vaak onmiddellijk aan infecties, bacteriën e.d. Hoewel het dus medisch gezien wél juist is om het woord ontsteking te gebruiken, kan men om verwarring te vermijden de term beenvliesirritatie gebruiken. Dit geeft bovendien meer aan waarom het hier draait.

Wanneer de periostitis is ontstaan door overbelasting, bestaat de behandeling met name uit rust en ontstekingremmende pijnstillers (NSAIDS). Soms helpt een injectie van corticosteroïden. Wanneer beenvliesontsteking is ontstaan door een infectie, zal de arts een antibioticum voorschrijven: b.v. een β-lactam antibioticum. Dwarse fricties op de spieren met zuiver ijs kunnen de ontsteking ook wegnemen.

Bij osteo-periostitis is ook het onderliggende bot ontstoken.



</doc>
<doc id="201280" url="https://nl.wikipedia.org/wiki?curid=201280" title="Spierreuma">
Spierreuma

Spierreuma of polymyalgia rheumatica, afgekort PMR is een syndroom met ontstekingen aan bepaalde groepen spieren. "Polymyalgia" betekent zoveel als pijn in meerdere spieren, terwijl "rheumatica" op een op reuma gelijkend ziektebeeld wijst. De diagnose wordt na uitsluiting van andere, vaker voorkomende ziekten meestal gesteld aan de hand van symmetrische spierpijnen in schouders, heupen en bovenbenen, in combinatie met een verhoogde bloedbezinkingssnelheid (BSE). Dit laatste is niet altijd aanwezig. Spierreuma komt vrijwel uitsluitend voor bij mensen ouder dan 50 jaar, twee tot drie keer vaker bij vrouwen dan bij mannen. De precieze oorzaak van de spierpijn bij PMR is onbekend, men vermoedt dat ontstoken slagaderen (arteriitis) in de spieren de pijn veroorzaken, of dat de spierpijn indirect wordt veroorzaakt door ontstoken gewrichten (artritis). Genetische en omgevingsfactoren lijken in ieder geval een rol te spelen. Monsters van spierweefsel van PMR-patiënten vertonen geen afwijkingen. Er wordt aangenomen dat de ziekte nauw verwant is aan de aandoening arteriitis temporalis, die in dezelfde leeftijdsgroep voorkomt, vaak gepaard gaat met polymyalgia rheumatica, en eveneens goed reageert op (hogere) doses prednison of prednisolon.

Spierreuma is te bestrijden met prednison, een krachtige ontstekingsremmer en immuunsuppressivum. Prednison behoort tot de corticosteroïden (bijnierschorshormonen). Vaak duurt zo'n kuur één tot drie jaar, meestal totdat de bloedbezinkingssnelheid (BSE) gedurende enige tijd weer normaal is. De startdosis prednisol (o)n is meestal 15 mg en de dosis wordt langzaam afgebouwd op geleide van klachten en bse. Soms komen de klachten terug en dan wordt de dosis weer verhoogd tot het niveau waarop er geen klachten waren. Als de spierreuma zonder Prednison niet weg is, zal de patiënt de rest van zijn leven prednison moeten slikken. Voordat de diagnose gesteld wordt moet een andere oorzaak van de klachten worden uitgesloten, zoals een kwaadaardige aandoening. Wanneer er hoofdpijn eenzijdig optreedt, moet met een biopsie een arteriitis temporalis uitgesloten worden. 
Een latente stijfheid blijft na de behandeling vaak aanwezig, doch hiermee is doorgaans zonder medicatie te leven. Regelmatige beweging (wandelen, fietsen, zwemmen) en eventuele therapeutische begeleiding maken een en ander draaglijk. Aangezien bij langdurig gebruik van prednisolon vaak botontkalking optreedt, is het aan te raden in voorkomend geval preventief al extra calcium, vitamine D en bisfosfonaten te geven om osteoporose tegen te gaan.




</doc>
<doc id="201282" url="https://nl.wikipedia.org/wiki?curid=201282" title="Peesontsteking">
Peesontsteking

Peesontsteking, tendinitis of tenontitis is ontsteking van een pees. Het wordt gekarakteriseerd door pijn op de aanhechtingsplek van een pees aan het bot.

Veelvoorkomende locaties van een peesontsteking zijn:

De meest voorkomende oorzaak van een peesontsteking is overbelasting door het maken van repeterende bewegingen, zware voortdurende belasting, vibraties of langdurige blootstelling aan kou.

Er zijn verschillende mogelijkheden tot behandeling, welke als doel hebben het verminderen van de pijn en het herstellen van de functie:

Peesontsteking is één van de problemen die een rol kunnen spelen bij CANS.


</doc>
<doc id="201285" url="https://nl.wikipedia.org/wiki?curid=201285" title="Scleritis">
Scleritis

Scleritis is een diepliggende ontsteking van het weefsel onder het bindvlies van het oog. Scleritis is bijzonder pijnlijk en geeft een paarse verkleuring van het oogwit (sclera) te zien. Ten gevolge van de aandoening kan het gezichtsvermogen sterk worden aangetast en in ernstige gevallen leiden tot perforatie van de oogbol.

Scleritis treedt onder meer op als gevolg van reumatoïde artritis en soortgelijke aandoeningen.
Het kan worden behandeld met NSAID's (niet-steroide anti-inflammatoire preparaten)
of corticosteroiden. Systemische immunosuppressie kan nodig zijn bij een onderliggende systemische aandoening.


</doc>
<doc id="201286" url="https://nl.wikipedia.org/wiki?curid=201286" title="Episcleritis">
Episcleritis

Episcleritis is een oppervlakkige ontsteking van het weefsel onder het bindvlies van het oog. Episcleritis is te zien aan een meestal plaatselijke wat rode tot paarsige vlek op het oogwit, soms met daarop een wat gelig knobbeltje. De aandoening is vaak licht pijnlijk. Er komen geen microorganismen aan te pas. De ziekte neigt tot recidiveren en na verloop van tijd treedt vaak een wat blauwige verlittekening op.
Doorgaans is het geen symptoom van een andere ziekte. Behandeling is doorgaans niet nodig, maar indien gewenst zijn corticosteroïddruppels eerste keus.


</doc>
<doc id="201289" url="https://nl.wikipedia.org/wiki?curid=201289" title="Peesschedeontsteking">
Peesschedeontsteking

Peesschedeontsteking of tendovaginitis is ontsteking van een peesschede. 
Meestal betreft tendovaginitis de grote peesscheden van de spieren aan de onderarm bij het gewricht van de hand.
Een peesschedeontsteking uit zich door pijn en beperking van beweging. 
Een gebogen vinger kan bijvoorbeeld niet meer worden gestrekt ('trigger finger').

Peesschedeontsteking is een van de problemen die een rol kunnen spelen bij CANS (Complaints of Arm Neck and/or Shoulder).
De oorzaak van peesschedeontsteking is vooralsnog niet duidelijk, maar irritatie van de peesschede door een vorm van overbelasting lijkt een rol te spelen. 



</doc>
<doc id="201298" url="https://nl.wikipedia.org/wiki?curid=201298" title="Bessenrondknopmijt">
Bessenrondknopmijt

De bessenrondknopmijt ("Cecidophyopsis ribis") is een mijt die parasiteert op een aantal bessenrassen. 

Een door bessenrondknopmijt aangetaste knop is herkenbaar aan ca 1 cm dikke 'rondknoppen' die vanaf september zichtbaar zijn en in het voorjaar niet uitlopen. De besmette knoppen zijn beduidend groter dan de andere knoppen en kunne eruitzien alsof zij op barsten staan. Bij het openen van de gezwollen knop zijn er mijten en/of hun larven zichtbaar. 

Om van de mijt af te komen dient men de aangetaste knoppen van de plant(en) te verwijderen en deze te vernietigen door middel van vuur of afsluiting in een stevige zak bij het huisvuil. Een andere mogelijkheid is bespuiten met een insecticide. 
Als de besmette knoppen in de buurt blijven van de planten of hier op een indirecte manier (verplaatsing, compost, vogels) weer bij terechtkomen zal de besmetting opnieuw plaatsvinden. 


</doc>
<doc id="201304" url="https://nl.wikipedia.org/wiki?curid=201304" title="Sergej Korsakov">
Sergej Korsakov

Sergej Sergejevitsj Korsakov (Russisch: Сергей Сергеевич Корсаков) (Goes-Chroestalny (gouvernement Vladimir), 22 januari 1854 — Moskou, 1 mei 1900) was een Russisch neuropsychiater.

Sergej Korsakov studeerde geneeskunde aan de Universiteit van Moskou waar hij in 1875 afstudeerde waarna hij ging werken bij een psychiatrisch ziekenhuis. In 1887 promoveerde hij op het proefschrift 'Paralysis alcoholica'. Weer later werd hij hoofd van de nieuwe psychiatrische universiteitskliniek waar hij tevens doceerde.

Naar Korsakov is het syndroom van Korsakov genoemd. Ook was hij degene die het concept paranoia van Emil Kraepelin nauwkeuriger omschreef tot de huidige betekenis.


</doc>
<doc id="201357" url="https://nl.wikipedia.org/wiki?curid=201357" title="Diphoterine">
Diphoterine

Diphoterine is een medisch product dat gebruikt wordt als eerste hulp bij aanraking met agressieve chemische stoffen. 

Het betreft een hypertone, amfotere oplossing. Door zijn neutraliserende werking kan deze stof worden gebruikt voor decontaminatie van verschillende soorten chemicaliën, ongeacht de zuurtegraad: zuren, basen, oxidantia, reductantia, oplosmiddelen en chelatoren.

Door Diphoterine na de blootstelling aan een zuur of base op de getroffen zone (huid of ogen) overvloedig aan te brengen, bekomt men 2 resultaten:
1) de schadelijke stof wordt weggespoeld;
2) de neutraliserende werking van Diphoterine maakt de stof onschadelijk (pH-neutraal), waardoor ernstige gevolgen brandwonden vermeden worden.

De werkzaamheid is aangetoond in enkele studies met dierproeven en enkele klinische studies. Anderzijds is spoelen met water ook heel effectief. Ingeval men een kraan ter beschikking heeft, blijft de zekerste manier om overvloedig met water te spoelen om het even waar (ogen, huid, mond...). De grootste risico's bij diphoterine situeren zich immers bij het uitstellen van spoelen omdat men bijvoorbeeld naar diphotherine zoekt en intussen nalaat om te spoelen of omdat men niet voldoende diphoterine heeft om een voldoende debiet te genereren. Om die reden is diphoterine omstreden om die reden raden niet alle professionelen het product aan.


</doc>
<doc id="201640" url="https://nl.wikipedia.org/wiki?curid=201640" title="Motorische zenuwcel">
Motorische zenuwcel

De motorische zenuwcellen of "efferente zenuwcellen" (informeel ook wel de "bewegingszenuwcellen") zijn zenuwcellen die impulsen van het centraal zenuwstelsel (CZS) naar de spieren geleiden. Het cellichaam van de zenuwcel ligt meestal in het CZS. De impulsen gaan via het axon van de zenuwcel naar de betreffende spier, waardoor deze samentrekt.



</doc>
<doc id="201651" url="https://nl.wikipedia.org/wiki?curid=201651" title="Axon">
Axon

Een axon (van het Grieks ἄξων, "áxōn"= as) is een uitloper van een neuron die elektrische impulsen geleidt. Axonen zijn de primaire elementen van informatieoverdracht in het zenuwstelsel. Ze kunnen soms langer dan één meter worden. Een axon heeft een typische diameter van ongeveer één micrometer. "Efferente" axonen leiden signalen van het centrale zenuwstelsel naar het perifere zenuwstelsel, "afferente" axonen leiden een signaal vanuit de periferie naar het centrale zenuwstelsel. De termen afferent en efferent worden ook gebruikt om de relatieve connecties tussen structuren in de hersenen te beschrijven.

In de meeste gewervelde dieren zijn axonen omgeven door myeline; een vettige stof die de axonen beschermt en tegelijk zorgt dat de elektrische impuls sneller kan worden doorgegeven. De myeline wordt gevormd door twee typen gliacellen; in het centraal zenuwstelsel wordt het gevormd door oligodendrocyten, in het perifere zenuwstelsel door cellen van Schwann. Tussen de myelinescheden zitten kleine uitsparingen, waar extracellulaire vloeistof het axon raakt. Deze uitsparingen noemen we knopen van Ranvier (dit zijn tevens de plekken waar ionkanalen voorkomen). Op de plekken waar de knopen van Ranvier zich bevinden gaat de informatieoverdracht bijzonder snel, dit noemen we saltatie (van het Latijnse "saltare" = springen). De impuls springt hier als het ware over naar het volgende gemyelineerde deel van het axon.

Voor de groei van een axon is vooral het uiteinde ervan belangrijk. We noemen dit de "groeiconus". De groeiconus helpt het axon de juiste weg te vinden. Het is zowel een sensorische als motorische structuur; sensorisch omdat het bepaalde signalen kan ontvangen betreffende de richting die het op moet en motorisch omdat het groeit, iets in beweging zet.

De groeikegel begeleidt het axon door binnenkomende positieve en negatieve signalen om te zetten in signalen die het cytoskelet reguleren en daardoor de route en snelheid van de axonale uitgroei bepalen. Het bestaat uit drie onderdelen:

Met name de filopodia zijn belangrijk voor de routebepaling. In de membraan ervan zitten receptoren voor "wegwijsmoleculen". De filopodia bewegen heen en weer om een zo compleet mogelijk beeld van de omgeving te krijgen.



</doc>
<doc id="201671" url="https://nl.wikipedia.org/wiki?curid=201671" title="Interneuron">
Interneuron

Een interneuron (of "schakelcel") is een neuron of zenuwcel die aan beide einden verbonden is met andere zenuwcellen. Schakelcellen dienen voor informatieoverdracht door middel van een actiepotentiaal en spelen een grote rol bij het creëren van een impulspatroon. Ze bevinden zich enkel in de hersenen, het ruggenmerg en het enterisch zenuwstelsel en liggen tussen sensorische en motorische neuronen in. Schakelcellen krijgen informatie van sensorische zenuwcellen en/of andere schakelcellen en geven informatie door aan motorische zenuwcellen en/of andere schakelcellen.

Geschat wordt dat de hersenen uit zo'n 100 miljard (10) schakelcellen bestaan met een gemiddelde van 1000 synapsen per stuk.


</doc>
<doc id="201761" url="https://nl.wikipedia.org/wiki?curid=201761" title="Spiraalarterie">
Spiraalarterie

Een spiraalarterie is een bijzonder type slagader dat zich ontwikkelt in de baarmoederwand tijdens de zwangerschap. Het is een spiraalvormig bloedvat dat zorgt voor de aanvoer van voedingsstoffen en zuurstof voor het zich ontwikkelende ongeboren kind.

De – bij andere arteriën ongewone – spiraalvorm zorgt ervoor dat spiraalarteriën bij de snelle groei van de baarmoeder in de latere stadia van de zwangerschap kunnen meerekken.


</doc>
<doc id="201762" url="https://nl.wikipedia.org/wiki?curid=201762" title="Antiserum">
Antiserum

Een antiserum is bloedserum, van een mens of dier dat eerst al dan niet opzettelijk sterk immuun gemaakt is tegen bepaalde vergiften of ziekteverwekkers. Het bevat dus veel specifieke antistoffen tegen dat gif of die ziekteverwekkers. 

Antisera worden veel gebruikt tegen slangenbeten en beten of steken van andere dieren waarbij complexe vergiften in de wond en in de bloedbaan komen, vaak giftige eiwitten. Hiervoor wordt vaak paardenserum gebruikt. De antistoffen in het serum binden zich aan de giftige eiwitmoleculen in het bloed van het slachtoffer en maken deze onschadelijk. Mits voldoende snel toegediend is het hierdoor vaak mogelijk zelfs normaal snel dodelijke beten van sommige slangen te overleven.

Een nadeel van antisera is dat er behalve de gewenste antistoffen ook veel andere eigen eiwitten van het dier dat als serumdonor dient in zitten die bij een toediening aan dezelfde patiënt bij een volgende gelegenheid tot een ernstige allergische reactie kunnen leiden. 

Indien enigszins haalbaar maakt men daarom liever gebruik van zuivere antistoffen, liefst synthetische bereide menselijke monoklonale antistoffen.

Voorbeelden: tetanus-immunoglobuline, "Vipera berus" antiserum

Voor een blijvende bescherming, zal er gevaccineerd worden; dan worden er geheugencellen aangemaakt die later bij een nieuw contact (met de ziekteverwekker of gifstof) in actie komen.


</doc>
<doc id="201795" url="https://nl.wikipedia.org/wiki?curid=201795" title="Alopecia androgenetica">
Alopecia androgenetica

Alopecia androgenetica is de Latijnse naam voor de meest voorkomende vorm van haarverlies bij zowel mannen als vrouwen. Het wordt ook wel 'klassieke mannelijke kaalheid' genoemd. De meeste mannen krijgen hier in meer of mindere mate mee te maken.

Alopecia androgenetica bij mannen is grotendeels erfelijk. Variaties in het gen voor de androgeenreceptor (gelegen op het X-chromosoom) blijken geassocieerd met vroegtijdige kaalheid bij mannen. Of mannen wel of niet vroeg kaal worden is met deze variaties ongeveer voor de helft verklaard. De riscicovariant van de androgeen receptor verhoogt de kans op kaalheid met een factor vier Een tweede belangrijk gebied ligt op chromosoom 20, in band p11, waar genvarianten het risico op alopecia androgenetica ongeveer 1,6 keer groter maken. Ongeveer 30% van het vroegtijdig kaalworden wordt hiermee verklaard. . Mannen met een risicoallel op beide plaatsen (androgeenreceptor en 20p11) hebben 7x zoveel risico om jong kaal te worden. Ook op andere chromosomen liggen waarschijnlijk nog varianten, die invloed hebben op het kaalworden.

De binding van dihydrotestosteron (DHT) aan de AR zorgt voor een sneller verloop van de groeifasen en een verkleining van de schacht van het haarzakje. Uiteindelijk is het haarzakje dusdanig verschrompeld, dat het alleen nog maar een minuscuul (voor het oog onzichtbaar) vellushaartje produceert. Dit proces staat bekend als het miniaturiseren van haar.

Bij mensen met aanleg voor alopecia androgenetica is het genetisch bepaald dat alleen de haren aan de bovenkant van het hoofd zijn uitgerust met androgeenreceptoren. Dit verklaart waarom haar aan de zijkant en achterkant van het hoofd niet verloren gaat met het ouder worden.

Kaalheid verloopt bij vrouwen vaak anders dan bij mannen. Kaalheid volgens het mannelijke patroon begint bij de "geheimratsecken" (inhammen) of de kruin. De meeste mannen die erfelijk belast zijn met haaruitval krijgen te maken met dit uitvalspatroon. Vrouwen met AGA krijgen daarentegen vaak te maken met een diffuse vorm van uitval die meestal begint bij de scheiding.

Volledige hergroei van verloren gegane haren is niet of nauwelijks mogelijk met de huidige haargroeimiddelen. Wel kan stabilisatie van de haaruitval bereikt worden. Over het algemeen geldt in ieder geval: hoe sneller er ingegrepen wordt, hoe meer kans er is op succes. Over het algemeen slaan haargroeimiddelen op de kruin beter aan dan op de inhammen.

Twee geneesmiddelen worden voorgesteld bij de behandeling. Finasteride en Minoxidil.


Ook is het mogelijk om alopecia androgenetica chirurgisch te behandelen, bijvoorbeeld door middel van een haartransplantatie. Ook met dit soort cosmetische behandelingen is het vooralsnog onmogelijk om de oorspronkelijke haardichtheid terug te krijgen.



</doc>
<doc id="201828" url="https://nl.wikipedia.org/wiki?curid=201828" title="Dendriet (neurologie)">
Dendriet (neurologie)

Dendrieten (van het Griekse "dendron", "boom") zijn de vertakte uitlopers van een zenuwcel (neuron). Ze geleiden elektrische impulsen die afkomstig zijn van andere neuronen van en naar het cellichaam van het neuron waar ze zelf toe behoren. Deze impulsen worden overgedragen via synapsen, die zich op verscheidene plekken van de zogenaamde dendritische boom bevinden. Dendrieten spelen een belangrijke rol in het integreren van de binnenkomende impulsen en het bepalen of deze impulsen verder doorgegeven worden naar andere zenuwcellen.

Onder dendritische morfologie verstaat men de vorm en structuur van de dendritische boom. De dendritische morfologie varieert sterk in verschillende types neuronen.

Dendrieten bestaan uit dendritische segmenten. De segmenten worden vernoemd naar hun relatieve positie ten opzichte van het cellichaam. Het beginsegment van een dendriet noemt men een eerste-ordesegment. De segmenten na de eerste vertakking van het eerste-ordesegment noemt men tweede-ordesegment. Het segment dat na de volgende vertakking komt is een derde-ordesegment, enzovoort. Het segment na de laatste vertakking, dat zelf dus niet meer verder vertakt, noemt men het eindsegment. 

Veel dendrieten bevatten kleine uitstulpinkjes. Dit noemt men gemmulae of dendritische spines. Op deze gemmulae vormen axonen, afkomstig van andere neuronen, synapsen. Hier vindt dus overdracht van informatie plaats.

In tegenstelling tot axonen, die in sommige gevallen wel een meter lang worden, bevinden dendrieten zich dichter in de buurt van het cellichaam. Toch bestaat het grootste deel van het oppervlak van een zenuwcel uit dendrieten, doordat ze doorgaans zo sterk vertakt zijn.


</doc>
<doc id="201903" url="https://nl.wikipedia.org/wiki?curid=201903" title="ICC-profiel">
ICC-profiel

ICC-profielen zijn numerieke tabellen die de karakteristieken van een in- of uitvoerapparaat bevatten. Ze worden ontworpen volgens de ICC-standaard die wordt opgesteld en verspreid door het International Color Consortium.

Met een ICC-profiel kan het kleurgevoel op meerdere in- of uitvoerapparaten gelijk getrokken worden waardoor de gespecifiërde kleuren er ongeveer hetzelfde uitzien. Een ICC-profiel van een uitvoerapparaat wordt gemaakt met een fotospectraalmeter, een afdruk waar geen kleurbeheer (Engels: color management) is toegepast en software om het profiel samen te stellen.

Een ICC-profiel van een invoerapparaat wordt gemaakt door een referentiekaart op te nemen en met software de verkregen informatie om te zetten in een ICC-profiel. ICC-profielen zijn herkenbaar als bestanden met de extensie .ICC of .ICM. ICC-profielen worden toegepast in bestandsformaten zoals PNG en WebP.



</doc>
<doc id="202033" url="https://nl.wikipedia.org/wiki?curid=202033" title="PH-indicator">
PH-indicator

Een pH-indicator is een chemische stof die bij een verschillende zuurgraad (pH) een andere kleur laat zien. Het pH-gebied waarin de stof van kleur verandert wordt het omslaggebied genoemd. Bij verschillende stoffen treedt de kleuromslag op bij een andere zuurgraad.

pH-indicatoren zijn zelf ook altijd zwakke zuren. Zij onderscheiden zich van bijvoorbeeld azijnzuur en zijn geconjugeerde base acetaat die beide kleurloos zijn, doordat de zure en de basische vorm verschillende kleuren vertonen. Is de indicator een meerbasisch zuur dan zijn zelfs meerdere omslagtrajecten mogelijk, zoals thymolblauw in onderstaande tabel laat zien (het eerste punt bij 1,2 - 2,8 en het tweede bij 8,0 - 9,6)

Er zijn ook indicatoren die meerdere kleuren krijgen over een breed bereik van pH-waarden. Vaak wordt dit gerealiseerd door gebruik te maken van een mengsel van indicatoren. Door de kleur te vergelijken met voorbeelden in een tabelletje kan de pH geschat worden. Zulke indicatoren worden "universeelindicatoren" genoemd.

Soms is de overgang van de ene naar de andere kleur lastig waar te nemen. Door gebruik te maken van een mengindicator kan het kleurcontrast tussen de zure en de basische vorm vergroot worden: het in de tabel genoemde mengsel methylrood-broomcresolgroen is hier een eenvoudig voorbeeld van.

Veel natuurlijke kleurstoffen verkleuren ook als de pH verandert, een voorbeeld hiervan is anthocyaan in onder andere rodekool, die roze-rood is in een zure omgeving, en blauw, groen en geel in een basische. Het verkleuren van sommige bloemen als reactie op bestuiven of een bepaald stadium van rijpheid is ook vaak het gevolg van pH-veranderingen in de vacuole, waardoor daarin aanwezige stoffen van kleur veranderen.



</doc>
<doc id="202048" url="https://nl.wikipedia.org/wiki?curid=202048" title="Misselijkheid">
Misselijkheid

Misselijkheid (Latijn: nausea) is een onpasselijkheid in de maag die meestal gepaard gaat met (een neiging tot) braken. 

Misselijkheid kan door een grote verscheidenheid aan gebeurtenissen ontstaan, zoals: overeten, overmatig alcoholgebruik, stress, zwangerschap, wagenziekte, maar ook door bijvoorbeeld het zien of ruiken van iets dat persoonlijk wordt opgevat als wanstaltig. Misselijkheid kan voortkomen uit een ziekte en ook medicijnen kunnen misselijkheid en braken uitlokken. Een voorbeeld is chemotherapie, maar ook ergotamine en antidepressiva veroorzaken vaak misselijkheid.

Misselijkheid gaat vaak vooraf aan braken. Beide worden ook door een bepaald gebied in de hersenen gestuurd; het braakcentrum. Dit gebied in de hersenen staat onder andere onder invloed van het evenwichtsorgaan en het maag-darmkanaal. Misselijkheid is vaak niet ernstig, maar wel erg vervelend. 


</doc>
<doc id="202234" url="https://nl.wikipedia.org/wiki?curid=202234" title="Alvin Kraenzlein">
Alvin Kraenzlein

Alvin Christian Kraenzlein (Milwaukee, 12 december 1876 – Wilkes-Barre, 6 januari 1928) was een Amerikaanse atleet, die gespecialiseerd was in de sprint, hordelopen en verspringen. Hij was de eerste sporter die vier Olympische titels won tijdens één enkele Olympische Spelen.

Kraenzlein ging naar de Universiteit van Wisconsin en later naar de universiteit van Pennsylvania om daar tandheelkunde te studeren. Hij won zijn eerste atletiektitel op de 220 yard horden, tijdens wedstrijden van de Amateur Atletiek Unie (AAU). In de daaropvolgende jaren wist hij nog vele titels te winnen, waaronder vijf AAU-titels bij zowel het hordelopen als het verspringen. Hij baarde vooral opzien met zijn hordentechniek. Hij was de eerste atleet die de, nu gebruikelijke, techniek toepaste waarbij het voorste been gestrekt blijft.

In 1900 bereidde Kraenzlein zich in Engeland voor op de Olympische Spelen. Hij won de Britse titel op de 120 yard horden en het verspringen, voordat hij deelnam aan de Olympische Zomerspelen van 1900 in Parijs. Daar won hij vier titels: de 60 meter, de 110 meter horden, de 200 meter horden en het verspringen.

Zijn laatste overwinning was zeer opmerkelijk. Hij wist de nummer twee Meyer Prinstein met slechts een enkele centimeter te verslaan. De afstand van Prinstein was echter de afstand die hij had afgelegd tijdens de kwalificatie. Prinstein nam niet deel aan de finale op zondag vanwege zijn religieuze overtuiging.

Hij trok zich het jaar erna terug uit de actieve atletiek. Hij was op dat moment in het bezit van zes wereldrecords. Hij studeerde af aan de universiteit en werd tandarts. Na een aantal jaren werd hij atletiekcoach van het team van de Universiteit van Pennsylvania. Alvin Kraenzlein overleed op 51-jarige leeftijd aan een hartkwaal.



</doc>
<doc id="202675" url="https://nl.wikipedia.org/wiki?curid=202675" title="Carl Woese">
Carl Woese

Carl Woese (Syracuse (New York), 15 juli 1928 – Urbana (Illinois), 30 december 2012) was een Amerikaanse microbioloog die bekend is vanwege het definiëren van de Archaea als rijk van organismen in 1977. Hij was daarnaast de grondlegger van de hypothese van een RNA-wereld, een term die voor het eerst in 1986 door Nobelprijswinnaar Walter Gilbert gebruikt werd.

Het definiëren van de Archaea deed Carl Woese op basis van onderzoek aan het 16S ribosomaal RNA. Hij stelde dat Archaea voldoende verschillen van bacteriën om ze in een apart rijk (domein) te plaatsen. Dit voorstel werd zeer vijandig ontvangen door de wetenschappelijke wereld (microbiologen en evolutiebiologen) onder andere omdat het in strijd was met de algemeen geaccepteerde Prokaryoten-Eukaryoten tweedeling. Bekende biologen als Ernst Mayr waren tegenstanders van dit voorstel. Nobelprijswinnaar Salvador Luria werkte hem zelfs actief tegen. Woese werd gezien als buitenstaander (hij was fysicus) en zonderling (hij gebruikte een toen onbekende techniek die alleen hij beheerste). De weerstand was aanvankelijk meer op vooroordeel gebaseerd dan op het onpartijdig onderzoeken van de gegevens. Pas in 1996 toen het volledig genoom van "Methanococcus jannaschii" werd gepubliceerd, werd het derde domein Archaea door de wetenschappelijke wereld geaccepteerd. "Methanococcus jannaschii" is een levensvorm die leeft nabij het bijna kokende water van 'black smokers' op de oceaanbodem op duizenden meters diepte. Zonder licht, in een omgeving die vooral zwavel bevat. 

Een andere hypothese van Carl Woese is een wereld waarin organismen vrijelijk genen uitwisselden, op dat moment was er nog geen sprake van soorten. Soorten ontstonden pas nadat organismen ophielden met het vrij uitwisselen van genetisch materiaal.

Carl Woese ontving in 1992 de Leeuwenhoekmedaille van de KNAW.



</doc>
<doc id="202680" url="https://nl.wikipedia.org/wiki?curid=202680" title="Hypertrofische obstructieve cardiomyopathie">
Hypertrofische obstructieve cardiomyopathie

Hypertrofische obstructieve cardiomyopathie (HOCM) is een aandoening waarbij de hartspier asymmetrisch verdikt is, met name het harttussenschot ter plaatse van de zogenoemde uitstroombaan van het hart, waarbij er een belemmering van normale bloedstroom binnen het hart optreedt; een vorm van subvalvulaire aortastenose.

De oorzaak van het ontstaan van HOCM is een genetische aanlegstoornis van de hartspiercellen waarbij de vezels van de hartspier niet parallel naast elkaar lopen, maar meer wanordelijk door de hartspiercellen lopen. Hierdoor wordt de hartspier in de loop van de jaren steeds dikker.
Genen die noodzakelijk zijn en de oorzaak kunnen zijn van HOCM zijn gelegen op (chromosoom 1, 11, 14, en 15).

Bij het steeds dikker worden van de hartspier en met name van het harttussenschot wordt het steeds moeilijker bloed het hart uit de linkerhartkamer te pompen. Wanneer het voorste blad van de klep tussen boezem en kamer en het hypertrofische septum elkaar raken, wordt het uitstroomtraject naar de aorta vernauwd, waardoor een aortastenose ontstaat.

Middelen die de contractie feller maken zijn gecontraïndiceerd; beter kunnen 
bètablokkers of calciumantagonisten voorgeschreven worden. Operatief kan de hypertrofie verminderd worden.
Bij ernstige hartritmestoornissen is er de mogelijkheid een automatische interne defibrillator te implanteren.


</doc>
<doc id="202764" url="https://nl.wikipedia.org/wiki?curid=202764" title="Camillo Golgi">
Camillo Golgi

Camillo Golgi (Corteno, 7 juli 1843 – Pavia, 21 januari 1926) was een Italiaans arts, bekend om zijn onderzoek naar het centrale zenuwstelsel en malaria.

Golgi werd geboren in Corteno nabij Brescia als zoon van de arts Alessandro Golgi. Hij studeerde medicijnen aan de Universiteit van Pavia, waar hij in 1865 afstudeerde. Hierna werkte hij in het St. Matteoziekenhuis van Pavia. In 1881 werd hij hoogleraar Pathologie aan de universiteit van Pavia, waar hij de oorzaken van malaria bestudeerde. Kort daarna trouwde hij met Donna Lina Aletti en vestigde zich in Pavia. In 1906 ontving hij samen met Santiago Ramón y Cajal de Nobelprijs voor zijn werk aan de structuur van het zenuwstelsel. 

Zijn belangrijkste werk was gericht op het centrale zenuwstelsel. Hij ontdekte een methode om zenuwweefsel te kleuren met zilverchromaat die het mogelijk maakte om individuele neuronen zichtbaar te maken, waarbij zowel het cellichaam, de uitlopers (dendrieten en axonen) als de synaptische contactpunten (ook wel spines genoemd) zwart gekleurd worden. Deze kleuring wordt nog steeds gebruikt en wordt golgikleuring genoemd, naar zijn bedenker. (Ook de benaming 'reazione nera' wordt wel gebruikt vanwege het zwart worden van de neuronen.)

Andere ontdekkingen van Golgi zijn een speciaal sensorisch orgaantje in de pezen van spieren en het golgiapparaat, een organel in cellen dat verantwoordelijk is voor het verwerken en het sorteren van eiwitten en enzymen. Zijn werk aan malaria toonde de parasiet aan die betrokken is bij malaria, en hij beschreef de bijbehorende typen koortsen.

Hoewel hij reeds op leeftijd was diende hij tijdens de Eerste Wereldoorlog in een militair ziekenhuis in Pavia waar hij een neuro-pathologisch en mechano-therapeutisch centrum creëerde voor de studie en behandeling van externe zenuwletsels en voor de rehabilitatie van gewonden.



</doc>
<doc id="202828" url="https://nl.wikipedia.org/wiki?curid=202828" title="Wayne Dyer">
Wayne Dyer

Wayne Walter Dyer (Detroit (Michigan), 10 mei 1940 – Maui County, 29 augustus 2015) was een Amerikaans schrijver en psychotherapeut die verschillende zelfhulpboeken heeft geschreven. Hij was tevens regelmatig te gast in Amerikaanse televisieprogramma's.



Dyer overleed thuis aan een hartaanval op het eiland Maui op 75-jarige leeftijd.


</doc>
<doc id="202856" url="https://nl.wikipedia.org/wiki?curid=202856" title="Golgikleuring">
Golgikleuring

De golgikleuring is een kleuring die gebruikt wordt om neuronen (aspecifiek) te kleuren in het centraal zenuwstelsel. De kleuring berust op de vorming van zilverchromaat, dat neerslaat in de zenuwcel en een zwarte/bruine kleur geeft. Er bestaan twee hoofdvarianten van deze kleuring: de golgikleuring zoals die door Camillo Golgi is ontdekt, en een snellere variant die Golgi-Cox wordt genoemd.

De hersenen of het hersenweefsel worden in de golgi(-cox)-oplossing ondergedompeld gedurende 21 tot 28 dagen, waardoor een klein percentage van de cellen wordt geïmpregneerd. Deze oplossing bestaat uit kwikchloride (HgCl, slecht oplosbaar), zilvernitraat (AgNO, goed oplosbaar) en kaliumchromaat (KCrO, goed oplosbaar). Na impregnatie worden de hersenen ingebed en daarna in coupes gesneden een dikte tussen de 50 tot 200 micrometer. Deze coupes worden dan ondergedompeld in een ammoniakoplossing, waardoor het zilver gereduceerd wordt tot zilverchromaat (AgCrO). Om het contrast te versterken kan de kleuring van de coupes gestopt worden met natriumthiosulfaat (NaSO), waardoor ongebonden zilver-ionen weggevangen worden en geen zilverchromaat meer kunnen vormen.

De golgikleuring wordt onder andere toegepast bij het onderzoek naar de morfologie van zenuwcellen. Omdat de kleuring slechts een klein percentage van het totaal aantal zenuwcellen zichtbaar maakt, zijn de cellen en de uitlopers duidelijk te zien en te kwantificeren met behulp van een microscoop. De golgikleuring kan ook gecombineerd worden met een nisslkleuring zodat er onderscheid tussen verschillende celtypen gemaakt kan worden.



</doc>
<doc id="202867" url="https://nl.wikipedia.org/wiki?curid=202867" title="Nissl-kleuring">
Nissl-kleuring

De Nissl-kleuring is een kleuring die uitgevonden is door Franz Nissl en die cellen in het zenuwstelsel kleurt. De zenuwcellen worden gekleurd door coupes van hersenen onder te dompelen in de kleurstof cresylviolet, die paars-blauw is. Als de coupes een korte tijd in de kleurstof hebben gezeten, worden ze eerst gespoeld in water, daarna worden ze gedifferentieerd in alcohol met een kleine hoeveelheid azijn (waardoor de achtergrond ontkleurt en de zenuwcellen zichtbaar worden) en daarna worden ze ingebed op een objectglas zodat ze bekeken kunnen worden onder de microscoop.


</doc>
<doc id="202894" url="https://nl.wikipedia.org/wiki?curid=202894" title="Patholoog">
Patholoog

Een patholoog is een persoon die kennis heeft van de lichamelijke afwijkingen veroorzaakt door ziekte.
Een anatoom is een persoon die kennis draagt van de (menselijke) anatomie. Deze laatsten, slechts enkele gespecialiseerde deskundigen in Nederland, vindt men vooral aan universiteiten; in ziekenhuizen werken klinisch pathologen. De belangrijkste taak van de patholoog is het (vooral microscopisch) onderzoeken van weefselmonsters van patiënten, om de aard van een afwijking vast te stellen. 

Een patholoog verricht ook obducties. Het verschil tussen de termen obductie en sectie is minimaal. Een obductie is klinisch en wordt door een arts (namens de familie) aangevraagd. Hiervoor is ook altijd toestemming nodig van de familie. Sectie is gerechtelijk, hiervoor is geen toestemming van de familie nodig. De officier van justitie of de procureur gelast dit onderzoek. Autopsie is het gezamenlijke woord voor deze begrippen. De term in het Nederlands is hiervoor 'lijkschouwing'.

Ook bij forensisch onderzoek wordt vaak gebruikgemaakt van de diensten van een patholoog, dat wil zeggen een arts die zich gespecialiseerd heeft op het achterhalen van de doodsoorzaak en dus analyse van afwijkingen (zoals ziektes) van het menselijk lichaam.

Een beroemde patholoog-anatoom in Nederland was dr. Jan Zeldenrust, de eerste directeur van het Gerechtelijk Geneeskundig Laboratorium, inmiddels opgegaan in het Nederlands Forensisch Instituut (NFI). Beoefenaars van het vakgebied noemen zich tegenwoordig niet meer patholoog-anatoom maar (klinisch) patholoog.

In Nederland is het NFI vaak betrokken bij onderzoek van stoffelijke overschotten. Meestal vindt dit plaats als onderdeel van een strafrechtelijk onderzoek en dan is geen toestemming nodig van de familie. De patholoog werkt volgens een strikt protocol en doet dat zo snel mogelijk om rouwrituelen niet onnodig veel te verstoren.

Het onderzoek vindt volgens een vast omschreven set van handelingen plaats, waarbij het protocol moet voorkomen dat de patholoog iets over het hoofd ziet. De bevindingen worden nauwkeurig vastgelegd en zo nodig worden foto's gemaakt om andere deskundigen te consulteren. Het is bijvoorbeeld mogelijk dat iemand een klap krijgt en daarna toch overlijdt aan de gevolgen van een beroerte.

Eerst wordt de dode uitwendig onderzocht en daarna volgen inwendig onderzoek en zo nodig nog een röntgenfoto. Dit laatste is dikwijls het geval bij steekpartijen en altijd bij overledenen door schotwonden. Kogels of achtergebleven mespunten helpen bij de bewijsvoering. Het NFI, voorheen het "Gerechtelijk Laboratorium" geheten, beschikt hiervoor over eigen apparatuur.

In de eerste plaats is forensisch onderzoek bedoeld om zaken naar voren te brengen, waar niemand aan denkt. Het aantonen van de doodsoorzaak is uiteraard belangrijk, maar evenzeer is het belangrijk uit te sluiten wat géén rol gespeeld heeft bij het overlijden.

De pathologen van het NFI leveren informatie ten behoeve van politie en justitie, maar de rechter beslist uiteindelijk wie verantwoordelijk is.

Om onduidelijkheden te vermijden doen de onderzoekers verslag in begrijpelijk Nederlands met vermijding van jargon. Zo nodig treedt de patholoog bij de rechtszaak op als getuige-deskundige. Een enkele keer wordt hij te hulp geroepen bij de reconstructie van een fatale gebeurtenis.

Pathologisch onderzoek bij een obductie verloopt volgens strikte regels in een vaste volgorde. De patholoog begint met uitwendig onderzoek: hoofd, romp, armen en benen. Eerst de voorzijde dan de achterzijde. Bij het inwendig onderzoek wordt de ligging van de organen bekeken om ziekelijke afwijkingen vast te stellen of afwijkingen als gevolg van "mechanisch geweld".

Hersenen worden ook standaard onderzocht. De patholoog snijdt de huid aan de achterkant van het hoofd van oor tot oor open. De huid wordt naar voren geklapt en vervolgens wordt de schedel geopend. Deze methode heeft het voordeel dat er aan de voorzijde van het hoofd niets van te zien is. De inwendige schedel wordt onderzocht op bloeduitstortingen of breuken en de hersenen worden nagekeken op letsel en ziekten.

Inwendige organen worden gewogen en nauwkeurig onderzocht. Het hart bijvoorbeeld wordt geopend om te zien of er sporen zijn van een hartinfarct. De kransslagader wordt op tientallen plekken doorgesneden om te zien of die ergens is afgesloten. Ook lever, milt, longen, maag, darmen, luchtpijp, slokdarm en de spieren worden nauwgezet bekeken.

Onderzoek en rapportage zijn zo nauwkeurig dat zelfs achteraf nieuwe vragen kunnen worden beantwoord. De laatste maaltijd wordt vastgesteld met behulp van monsters van de maaginhoud. Van organen worden enkele kubieke centimeters weggenomen en in de diepvries of formaline bewaard, zodat altijd nog toxicologisch onderzoek en contra-expertise (een tegenonderzoek) mogelijk zijn. Plakjes weefsel voor microscopisch onderzoek worden in formaline bewaard. Van kinderen worden altijd huidmonsters genomen om stofwisselingsstoornissen vast te kunnen stellen.

Bij gerechtelijk onderzoek staat het belang van justitie voorop. Met de wensen van de dode wordt indien mogelijk rekening gehouden: als bijvoorbeeld iemand een codicil droeg, kan de chirurg in overleg met justitie bruikbare organen uit het lichaam nemen en vervolgens alsnog aan het NFI rapporteren.


</doc>
<doc id="203246" url="https://nl.wikipedia.org/wiki?curid=203246" title="Dreadlocks">
Dreadlocks

Dreadlocks of dreads zijn bundels vervilt haar. Ze kunnen op een natuurlijke wijze ontstaan, wanneer krullend haar gedurende enige tijd niet wordt gekamd. Deze dreads zijn permanent en haal je er niet zomaar weer uit. Rastafari dragen vaak natuurlijke dreadlocks, waardoor dreadlocks ook wel "rasta's" of "natty dread" worden genoemd.

Tegenwoordig worden veel dreads ingezet bij een kapper of bij particulieren die zich daarin hebben gespecialiseerd. Dit zijn soms natuurlijke dreads, maar vaak ook synthetische waarbij een vlechtje de kern vormt van iedere bundel haar. Synthetische dreads kunnen gemakkelijk weer uitgehaald worden, omdat het haar niet hoeft te vervilten. Soms worden deze dreads ook wel "vlechtjes" genoemd.

In de geschiedenis droegen de Egyptische farao's pruiken met dreadlocks en ook de Kelten hadden een traditie met dreads. De naam "dreadlocks" werd voor het eerst gebruikt op het Caribische eiland Jamaica, waar de Rastafari beweging ontstond. Een van de bekendste mensen met dreadlocks is waarschijnlijk de Jamaicaan Bob Marley geweest die met zijn reggaemuziek de wereld veroverde. Dreadlocks worden hierdoor vaak geassocieerd met reggaemuziek, maar ook in de heavy metal zijn dreadlocks geen ongewoon gezicht.


</doc>
<doc id="203254" url="https://nl.wikipedia.org/wiki?curid=203254" title="Monosomie">
Monosomie

Monosomie is een erfelijke afwijking waarbij een van de 46 chromosomen van de mens ontbreekt.

Monosomie leidt vrijwel altijd tot een miskraam.

Monosomie van het X-chromosoom is wél met het leven verenigbaar. De baby is altijd een meisje, haar karyotype is dan 45,X. Dit syndroom heet het Turnersyndroom.

Als er sprake is van een partiële monosomie of mozaïekmonosomie (mozaïcisme), dan zijn er wel overlevingskansen. Een partiële monosomie staat gelijk aan een deletie, slechts een deel van één chromosoom ontbreekt. Bij een mozaïekmonosomie ontbreekt niet in iedere cel één chromosoom, maar slechts in een aantal daarvan.


</doc>
<doc id="203258" url="https://nl.wikipedia.org/wiki?curid=203258" title="Trisomie">
Trisomie

Trisomie is een erfelijke afwijking waarbij er van een chromosoom drie stuks aanwezig zijn, in plaats van de normale twee. 

De oorzaak hiervan is meestal een fout in de celdeling, voorafgaand aan de aanmaak van zaad- of eicellen. Een foute verdeling van chromosomen over de dochtercellen wordt een non-disjunctie genoemd. Wanneer in een eicel twee kopieën van één chromosoom aanwezig zijn, zal door bevruchting met een normale zaadcel het totaal aantal kopieën van dat chromosoom op drie komen: een trisomie. 

De meest voorkomende autosomale trisomie is trisomie 21; er is dan sprake van het syndroom van Down. Trisomie 18 (syndroom van Edwards) komt na trisomie 21 het meeste voor en daarna trisomie 13 (syndroom van Patau). Deze twee vormen leiden tot ernstige aandoeningen. Aangedane foetussen of baby's kunnen sterven gedurende de zwangerschap of binnen enkele maanden na de geboorte.

Het komt ook voor dat er drie geslachtschromosomen in plaats van twee aanwezig zijn. 

Trisomie X, triple X-syndroom ofwel 47,XXX-syndroom, is het voorkomen van driemaal het X-chromosoom. Soms in alle lichaamscellen, soms in slechts een deel daarvan. Het komt alleen voor bij meisjes. Het uiterlijk van deze meisjes is doorgaans niet afwijkend. Zij kunnen een normale ontwikkeling hebben. Regelmatig hebben zij leermoeilijkheden, een ontwikkelingsachterstand en/of gedragsproblemen. Deze problemen variëren echter sterk in ernst. 

Het XYY-syndroom komt alleen voor bij jongens. Deze jongens hebben één Y-chromosoom te veel. Het lijkt wat betreft de kenmerken op het triple X-syndroom, dat uitsluitend bij meisjes voorkomt. De jongens worden meestal iets groter dan gemiddeld. Zij hebben een normale intelligentie, maar er is wel kans op een aantal moeilijkheden in het leren, de ontwikkeling en het gedrag.

Het XXY-syndroom, ofwel het syndroom van Klinefelter, is een syndroom waarbij jongens één X-chromosoom te veel hebben. Het komt ook voor dat zij meerdere X-chromosomen te veel hebben. Er zijn dus meerdere varianten mogelijk, maar bij het grootste gedeelte van de mensen met Klinefelter gaat het om de variant waarbij drie geslachtschromosomen aanwezig zijn (XXY).

Het kan voorkomen, dat niet in alle cellen drie chromosomen aanwezig zijn in plaats van twee, maar dat slechts in een aantal cellen sprake is van een trisomie. Dit wordt een mozaïektrisomie genoemd (mozaïcisme). Deze mensen hebben vaak mildere kenmerken dan het geval is bij een trisomie in alle cellen. 
Daardoor is het ook mogelijk, dat zij niet sterven tijdens de zwangerschap of geboorte. 
Ook bij een trisomie van de geslachtschromosomen, het triple X-syndroom, het XYY-syndroom en het klinefelter syndroom, kan er sprake zijn van de "mozaïekvariant". Over het algemeen kan men stellen: hoe meer cellen aangedaan zijn, hoe ernstiger de afwijking.

Een patiënt die hieraan leed, en daarmee in opspraak raakte, was atlete Foekje Dillema. Na een omstreden DNA-test werd besloten dat zij toch een vrouw was, omdat ze deze uiterlijke kenmerken het meest vertoonde. Bij Dillema werden meer X-chromosomen dan Y-chrosomomen gevonden. Bij een man zou dit gelijk moeten zijn; bij een vrouw zouden Y-chromosomen absent behoren te zijn.

In alle cellen is niet een heel chromosoom te veel, maar slechts een stukje chromosoom. Dat kan op vier manieren ontstaan. Door duplicatie van een stuk chromosoom. Dit stukje chromosoom zit vast aan een chromosoom waarvan het afkomstig is of het zit op één van de andere chromosomen (bijvoorbeeld op chromosoom 14 zit een stukje van een derde chromosoom 21; hiervan is soms sprake bij patiënten met het syndroom van Down), dit wordt een translocatie genoemd. Er kan ook sprake zijn van een 'inversie duplicatie' hierbij zit het stuk extra chromosoom omgekeerd vast aan het chromosoom waarvan het afkomstig is. Of er is een klein extra chromosoompje, dat heet een marker.

Naast de hierboven genoemde trisomie 21, trisomie 18 en trisomie 13, kunnen trisomieën met andere chromosomen ook voorkomen. De afwijkingen die deze veroorzaken, zijn waarschijnlijk zo dodelijk, dat de bevruchte eicel meteen of binnen enkele dagen tot maanden te gronde gaat. Dit geldt onder andere voor de volgende trisomieën. Hierbij kan ook sprake zijn van een mozaïektrisomie of een partiële trisomie, waardoor de prognose verandert. 

Trisomie 1 (hierbij ontstaat er geen zygote), trisomie 2, trisomie 3, trisomie 4, trisomie 5, trisomie 6, trisomie 7, trisomie 8, trisomie 9, trisomie 10, trisomie 11, trisomie 12, trisomie 14, trisomie 15, trisomie 16, trisomie 17, trisomie 19, trisomie 20, trisomie 22.



</doc>
<doc id="203327" url="https://nl.wikipedia.org/wiki?curid=203327" title="Endocarditis">
Endocarditis

Endocarditis is een ontstekingsreactie die de hartkleppen aandoet. Het kan worden onderverdeeld in infectieuze en niet-infectieuze oorzaken, afhankelijk van of er een micro-organisme in het proces is betrokken.

De hartkleppen worden niet doorbloed, waardoor witte bloedcellen ze niet kunnen ontdoen van infectie. Normaal gesproken voorkomt de bloedstroom dat zulke infecties zich in het hart kunnen nestelen. Als de klep echter beschadigd is, bijvoorbeeld door acuut reuma of na een operatie, wordt nestelen veel makkelijker. Infecties in de mond, bijvoorbeeld door gebrekkige mondhygiëne, zijn een belangrijke oorzaak van endocarditis, omdat bloed in dat geval nog wel eens in contact komt met de buitenwereld en de bacteriën in de mond van de patiënt. In dat geval worden meestal streptokokkensoorten als verwekker gevonden. Indien de toegangsweg van de bacteriën in de huid gelegen is, zoals bij intraveneuzedrugsgebruikers, worden vaak stafylokokken uit het bloed gekweekt. Als klepvervangende operaties hebben plaatsgevonden en er kunstkleppen zijn aangebracht, is de kans op endocarditis vergroot. Ook dan worden vaak huidbacteriën aangetroffen.

Een niet-infectieuze endocarditis is zeldzaam. Een vorm hiervan wordt Libman-Sacks endocarditis genoemd en komt met name voor in patiënten met lupus erythematodes en het antifosfolipidensyndroom. Niet-infectieuze endocarditis kan ook voorkomen bij kanker.

Major criteria


Minor criteria

De diagnose infectieuze endocarditis wordt gesteld bij aanwezigheid van ten minste:

De behandeling bestaat bij infectieuze endocarditis uit langdurige toediening van antibiotica via de bloedbaan. Indien sprake is van ernstige beschadiging van de hartklep, of abcesvorming rond de klep, of er is sprake van complicaties zoals embolisatie van geïnfecteerde trombi zal worden overgegaan tot een operatieve klepvervanging.


</doc>
<doc id="203328" url="https://nl.wikipedia.org/wiki?curid=203328" title="Tetralogie van Fallot">
Tetralogie van Fallot

Tetralogie van Fallot is een door Etienne Fallot (1850–1911) beschreven hartdefect, waarbij vier verschillende hartafwijkingen voorkomen:

Bij een pulmonalisatresie met VSD, is er een complete obstructie (lees: pulmonalisklep niet aangelegd) van de rechterventrikeluitstroombaan. Bij patiënten met deze vorm, is er volledige doorstroom van bloed vanuit de rechter- naar de linkerkamer. De longen worden van bloed voorzien door middel van aftakkingen van systeemarteriën (Major Aorta-Pulmonary Colletaral Arterials; MAPCA's). Deze patiëntjes zijn ernstig cyanotisch (blauw gekleurd).

Tetralogie van Fallot zorgt voor een lagere zuurstofconcentratie in het bloed (cyanose) door de vermenging van zuurstofarm en -rijk bloed in de ventrikels. De obstructie van de arteria pulmonalis zorgt ervoor dat er bloed van de rechterventrikel naar de aorta stroomt (via het ventrikelseptumdefect). Meestal wordt dit syndroom duidelijk door blauwe kleur van de baby. Deze aandoening werd vroeger daarom ook wel Blauwe baby syndroom genoemd, maar er zijn ook "roze Fallots", waarbij de obstructie van de pulmonaalklep minder ernstig is. Deze patiënten worden meestal ontdekt met een beeld van hartfalen door de te grote doorstroming van het longvaatbed. In zeldzame gevallen bestaat er een gebalanceerde situatie, waarbij de stenose groot genoeg is om het longvaatbed te beschermen (tegen overmatige flow) en gering genoeg is om niet te veel cyanose te veroorzaken.

Symptomen van Tetralogie van Fallot zijn:

De eerste behandeling voor Tetralogie van Fallot hield in dat een systeemarterie (a. subclavia) verbonden werd met een longarterie (een shunt van de systeemcirculatie naar de longcirculatie), om zodoende de longdoorstroming te verbeteren (minder cyanose). Later werd het mogelijk een totale correctie uit te voeren, waarbij het VSD wordt gesloten en de vernauwing in de rechterkamer uitstroombaan wordt opgeheven. Vaak werden patiënten eerst op jonge leeftijd (indien nodig) met eerstgenoemde (shunt) procedure geholpen en als ze oud genoeg waren, werd een totale correctie verricht met het verwijderen van de in eerder stadium aangelegde chirurgische shunt. Tegenwoordig wordt er de voorkeur aan geven de patiënten in één keer te opereren, waarbij het niet meer nodig is eerst een chirurgische shunt aan te leggen.

Volwassenen die voor Tetralogie van Fallot geopereerd zijn leiden meestal een normaal leven. Patiënten blijven echter een verhoogd risico houden op ritmestoornissen. Daarnaast treden vaak rest-afwijkingen op als gevolg van de "correctie" op jonge leeftijd en sommige patiënten hebben daarvoor op latere leeftijd (soms meerdere) re-operaties nodig. Hierom wordt aangeraden dat patiënten onder controle blijven bij een cardioloog met kennis op het gebied van aangeboren hartafwijkingen. Daarnaast antibiotische profylaxe (antibioticakuur uit voorzorg) wordt wel aangeraden voor een bezoek aan de tandarts, om infectieuze endocarditis te voorkomen.


</doc>
<doc id="203846" url="https://nl.wikipedia.org/wiki?curid=203846" title="Codependence">
Codependence

Codependence (of codependency; Engels voor medeafhankelijkheid) is een door aanhangers van twaalfstappenprogramma's gepropageerde aanduiding voor een psychische aandoening die voorkomt bij mensen die in hun jeugd vaak opgegroeid zijn in disfunctionele gezinnen waar zij op de één of andere wijze onvoldoende in hun gezonde basisvoorwaarden en behoeften zijn ondersteund. Vaak is er sprake van een achtergrond van verwaarlozing, mishandeling of misbruik. In voorkomende gevallen is er sprake geweest van een verslaving die in de familie heeft gespeeld. Codependency dient niet verward te worden met co-verslaving. 
Codependency is een aandoening waarbij volwassen mannen en vrouwen moeite hebben om op een functionele wijze om te gaan met de volgende vijf basisthema's:


Iemand met codependencyproblemen herken je soms aan het gedrag van iemand die bijvoorbeeld te veel, en vaak ongepaste, zorg toont voor de problemen van anderen, niet noodzakelijk in de context van een verslaving. Een codependent persoon is soms in nood doordat diegene geneigd is zichzelf te willen veranderen of schaamte te voelen over eigen gedachten of gevoelens wanneer die in conflict komen met de problemen van een ander. Een persoon die codependencyproblemen heeft kan soms uiterst onzeker en labiel overkomen maar ook zeer gecontroleerd en rigide. Het kan variëren van minderwaardigheidsgevoelens hebben en zich over afhankelijk maken van wat anderen willen en vinden, tot met een grootheidswaan de wereld willen beheersen en niets en niemand zeggen nodig te hebben. Het huis van een coverslaafde kan tot op de millimeter nauwkeurig schoon en opgeruimd zijn, met elk voorwerp op een precieze plaats, of overduidelijk een chaotisch beeld geven. De realiteit van het leven van deze mensen is dus telkens op de vijf hoofdthema's te herkennen in één van beide richtingen op de schaal; maar er is zelden sprake van een functionele balans op die thema's.

Door Co-Dependents Anonymous (CoDA) wordt geen nauw omschreven definitie of diagnose gehanteerd maar een reeks van mogelijke karakteristieken in de categorieën ontkenning, gering gevoel van eigenwaarde, toegeeflijkheid en controle. Codependence komt als diagnose niet voor in het DSM-IV, hoewel er overeenkomsten bestaan met afhankelijke persoonlijkheidsstoornis en andere stoornissen in Groep C.




</doc>
<doc id="203982" url="https://nl.wikipedia.org/wiki?curid=203982" title="Ventrikelstelsel">
Ventrikelstelsel

Het ventrikelstelsel of ventrikelsysteem bestaat uit de beide zijventrikels, de derde ventrikel en de vierde ventrikel. Dit zijn onderling verbonden holtes die zich in de hersenen bevinden.

In deze ventrikels bevindt zich het hersenvocht. Dit hersenvocht wordt gevormd in de plexus chorioides die in alle ventrikels aanwezig is en het lijkt qua samenstelling op bloedplasma, maar bevat alleen meer H. Het hersenvocht wordt afgevoerd via het vierde ventrikel naar de subarachnoïdale ruimte ("cavum hyparachnoidicum"), waar het wordt geresorbeerd door de granulationes arachnoideae. Deze speciale soort villi komen voor in de durale veneuze sinus. 

Het ventrikelstelsel ontwikkelt zich tijdens de foetale periode vanuit de neurale buis.


</doc>
<doc id="204037" url="https://nl.wikipedia.org/wiki?curid=204037" title="Alfred Kinsey">
Alfred Kinsey

Alfred Charles Kinsey (Hoboken, N.J., 23 juni 1894 - Bloomington, 25 augustus 1956) was een Amerikaans bioloog en seksuoloog die aan de wieg stond van de seksuele revolutie.

Alfred Kinsey studeerde biologie aan Bowdoin College en Harvard Universiteit en doctoreerde op een proefschrift over de studie van de galwespen. Tijdens deze studies werd hij geconfronteerd met gradaties in seksueel gedrag, die later de basis zouden vormen van zijn onderzoek en publicaties naar de menselijke seksualiteit.

Tijdens zijn studies had hij zich radicaal afgekeerd van het methodistisch geloof, waarin hij streng en liefdeloos was opgevoed.

Vanaf 1938 heeft hij zich beziggehouden met de studie van de menselijke seksualiteit. Hij zocht en vond onder meer een sponsor in de Rockefeller Foundation die net zoals hij voorstander waren van de eugenetica.

In 1948 en 1953 publiceerde Kinsey zijn bevindingen in de zogenaamde Kinsey reports. Zijn beschrijving van het geslachtsleven van Amerikaanse mannen en vrouwen waren voor velen opzienbarend en worden beschouwd als de eerste wetenschappelijke studie over de menselijke seksualiteit. De wetenschappelijke waarde van zijn werk wordt tegenwoordig op een aantal punten sterk betwist .

Kinsey wordt beschouwd als een van de vaders van de seksuologie: de systematische en wetenschappelijke studie van de menselijke seksualiteit, waarbij vooroordelen, normen en waarden vervangen werden door feiten, variatie en nuance.

In 1948 publiceerde Kinsey "Het seksuele gedrag in de man (Sexual behaviour in the human male"). Vijf jaren later volgde "Het seksuele gedrag in de vrouw (Sexual behaviour in the human female)". Deze oorspronkelijke Kinsey-rapporten werden meer dan 750.000 keer verkocht en vertaald in dertien talen. Zij kunnen beschouwd worden als één van de succesvolste en invloedrijkste wetenschappelijke publicaties van de 20e eeuw. De rapporten kunnen geassocieerd worden met een verandering van de publieke houding met betrekking tot seksualiteit, waarin taboes en misvattingen werden doorbroken. Of zij een aanzet of een uitingsvorm waren van de seksuele revolutie van de jaren 60, is een kwestie van speculatie en discussie.

Enkele toentertijd opzienbarende bevindingen waren:

Deze resultaten zijn methodologisch sterk bekritiseerd, met name omdat de onderzochte populatie niet representatief zou zijn voor de hele Amerikaanse bevolking, maar hebben de aanzet gegeven tot verder onderzoek en een realistische benadering van menselijk seksueel gedrag. Latere herberekeningen van de gegevens, waarbij de onzuiverheden weggelaten werden, vonden slechts kleine aanpassingen in de resultaten, waardoor deze grotendeels overeind blijven staan.

Kinsey heeft de zogenaamde Kinsey-schaal geïntroduceerd, waarin seksuele reacties verdeeld zijn op een glijdende schaal van biseksualiteit, met uitsluitend hetero- of homoseksueel als de twee uitersten.
Kinsey richtte in 1947 het "Instituut voor seksonderzoek" op, verbonden aan de Indiana Universiteit in de Verenigde Staten, dat na zijn dood in 1981 naar hem vernoemd zou worden. Dit instituut ging door met het publiceren van rapporten o.a. in 1958 "Zwangerschap, geboorte en abortus", in 1965 "Seksuele delinquenten: een analyse van types" en in 1978 "Het Kinsey rapport over vrouwelijke en mannelijke homoseksualiteit" . Het instituut is nog steeds een belangrijk onderzoekscentrum naar seksualiteit, dat meegegroeid is met nieuwe inzichten en onderzoektechnieken. Het instituut ligt regelmatig onder vuur van conservatieve groepen, die zich niet kunnen vinden in de werkwijze en uitkomsten van hun onderzoek.

Kinsey combineerde wetenschappelijk onderzoek met maatschappelijk activisme. Kinsey was de mening toegedaan dat van zodra een bepaalde vorm van gedrag relatief veel voorkomt, deze als 'normaal' diende te worden beschouwd. Dit gold bijvoorbeeld voor seksuele buitenechtelijke relaties, homoseksualiteit, groepsseks, sadomasochisme, pedofilie, bestialiteiten, pornografie en abortus.

Deze combinatie van onderzoek en activisme leidde er bijvoorbeeld toe dat hij "getrouwde" stellen definieerde als "ten minste een jaar samen" ook zonder een huwelijkse status, waardoor zijn gegevens voor "buitenechtelijke" relaties discutabel werden voor de critici van zijn tijd. Tegenwoordig is deze omschrijving van "een vaste relatie" veel meer geaccepteerd.

Kinsey stelde zich ook tot doel, de maatschappelijke en juridische houding ten opzichte van bepaalde seksuele praktijken grondig te wijzigen. Zo bekwam hij onder meer een vermindering van de strafmaat op verkrachting in de Verenigde Staten.

Men heeft Kinsey verweten dat hij de menselijke seksualiteit louter als een biologisch verschijnsel beschouwde en louter kwantitatieve gegevens verzamelde in zijn werk.

Het staat nu ook vast dat de personen die hij interviewde, niet representatief waren voor de Amerikaanse maatschappij. Enerzijds was er sprake van een hoog aantal deelnemers uit gevangenissen; waaronder prostitués, personen met afwijkend seksueel gedrag en personen die een straf uit zaten voor een zedendelict. Anderzijds is er bij degenen die positief reageerden op deelname aan het onderzoek sprake van zelfselectie, alleen degenen die het onderwerp als minder taboe beschouwen zullen deelnemen.

Vooral de hervormingen op juridisch en pedagogisch vlak die Kinsey beijverde waren en zijn controversieel.

Kinsey komt voor in de roman "The Inner Circle (De Ingewijden, 2004)" van T. Coraghessan Boyle.

De film "Kinsey" uit 2004, met Liam Neeson in de rol van de zoöloog en seksuoloog, toont een wat ongenuanceerd beeld over het leven van Kinsey. De film is gebaseerd op een script van Bill Condon en mist hier en daar de scherpe kantjes van met name het werk van Kinsey. De film werd geregisseerd door homo-activist Bill Condon en gefinancierd door Myriad Pictures.

Ook wordt Kinsey kort genoemd in 'On the road' van Jack Kerouac. De schrijver vertelt dat personages Hassel en Carlo in 1945 door een assistent van Kinsey zijn geïnterviewd in Ritzy's bar, 'the hoodlum bar of the streets around Times Square.'


</doc>
<doc id="204187" url="https://nl.wikipedia.org/wiki?curid=204187" title="Gerontofilie">
Gerontofilie

Gerontofilie is een seksuele voorkeur van een relatief jong persoon voor ouderen en bejaarden.

Het fenomeen wordt weinig beschreven, hoewel binnen relaties grote leeftijdsverschillen kunnen voorkomen. Deze baseren zich echter meestal op andere factoren: het zoeken van een vader- of moederfiguur, status en aanzien (de beroemde filmster met een 'jong ding'), een platonische relatie gebaseerd op geborgenheid, of financiële afhankelijkheid en hebzucht (erfenis).

De aantrekkingskracht die ouderen op de gerontofiel hebben, is puur een seksuele, gebaseerd op het 'oud-zijn'. De wetenschap heeft nog geen antwoord op de reden van deze seksuele belangstelling, noch op eventuele aantallen gerontofielen. Het bestaan van pornowebsites en -literatuur waarin oudere heren en dames voorkomen, doet vermoeden dat de wereldbevolking toch een aanzienlijk aantal gerontofielen of mensen met gerontofiele gevoelens herbergt.


</doc>
<doc id="204284" url="https://nl.wikipedia.org/wiki?curid=204284" title="Ronald Plasterk">
Ronald Plasterk

Ronald Hans Anton Plasterk (Den Haag, 12 april 1957) is een Nederlands politicus en wetenschapper. Sinds 5 november 2012 is hij minister van Binnenlandse Zaken en Koninkrijksrelaties in het kabinet-Rutte II. Plasterk is opgeleid en gepromoveerd bioloog, gespecialiseerd in de moleculaire genetica.

Ronald Plasterk groeide op in een wederopbouwwijk in Den Haag. Na het afronden van het gymnasium aan het Sint-Janscollege in Den Haag studeerde Plasterk economie aan de Universiteit van Amsterdam, waarvan hij de propedeuse afrondde. Daarna studeerde hij biologie aan de Rijksuniversiteit Leiden, waar hij in 1981 zijn doctoraalexamen cum laude behaalde. Plasterk promoveerde in 1984 tot doctor in de natuurwetenschappen op een proefschrift over genetisch onderzoek naar de platworm.

Na zijn promotie ging hij werken als post-doc bij het California Institute of Technology (Pasadena). Hier deed hij onderzoek naar DNA-transpositie in de parasiet "Borrelia hermsii". Vervolgens werkte Plasterk bij het MRC Laboratory of Molecular Biology in Cambridge waar hij onderzoek deed naar de "Caenorhabditis elegans", een nematode die als modelorganisme wordt gebruikt. In Cambridge werkte hij samen met de Britse Nobelprijswinnaar John E. Sulston.

Terug in Nederland werkte Plasterk van 1987 tot 2000 bij de Onderzoekschool Oncologie Amsterdam van het Nederlands Kanker Instituut in Amsterdam. Hij begon als groepsleider en werd uiteindelijk directeur. Van 1993 tot en met 2003 was hij bijzonder hoogleraar in de moleculaire microbiologie aan de Vrije Universiteit Amsterdam en hoogleraar in de moleculaire genetica aan de Universiteit van Amsterdam. Van februari 2000 tot februari 2007 was Plasterk directeur van het Hubrecht Instituut, een onderzoeksinstituut van de KNAW en hoogleraar in de ontwikkelingsgenetica bij de Universiteit Utrecht. Hij is sinds 2001 lid van de KNAW (sinds 2007 "in ruste", dat wil zeggen niet actief lid). Verder was Plasterk lid van de Gezondheidsraad, lid van de raad van bestuur van de Wellcome Trust en lid van de Commissie Biotechnologie bij Dieren (CBD). Tevens is hij lid van het Innovatieplatform.

Van 11 oktober 1982 tot 1 september 1984 was Plasterk gemeenteraadslid in Leiden voor de Partij van de Arbeid. In 2005 en 2006 was Plasterk één van de adviseurs van de Nationale Conventie. In 2006 was hij lid van de programmacommissie van die partij ten behoeve van de landelijke verkiezingen. In die hoedanigheid schreef hij mee aan het verkiezingsprogramma van de PvdA. Ook was hij lid van de commissie Bètacanon.

Van 22 februari 2007 tot 23 februari 2010 was Plasterk de minister van Onderwijs, Cultuur en Wetenschap in het kabinet-Balkenende IV. Speerpunten van zijn wetenschappelijke beleid waren:

Het laatste punt wilde Plasterk bereiken door het invoeren van een 'harde knip' tussen bachelor en master: om aan een master te beginnen moet de bachelorfase volledig zijn afgerond. Zijn plan stuitte op weerstand bij studentenorganisaties, die daartegen twee petities in het leven riepen. De organisatoren van de eerste petitie, voornamelijk lidbonden van de LSVb, organiseerden in december 2008 acties tegen de harde knip.

In oktober 2007 kwam in het nieuws dat Plasterk onder andere overwoog om de basisbeurs voor studenten af te schaffen om verhogingen van lerarensalarissen te kunnen financieren. Dit leidde tot hevige protesten van studenten en de partijen SP, GroenLinks, CDA en ChristenUnie.

In dezelfde maand weigerde schrijver Jeroen Brouwers, met bijval uit de culturele wereld, uiteindelijk de Prijs der Nederlandse Letteren, omdat het prijzengeld volgens hem beledigend laag is en niet in overeenstemming met het statuur van de bekroning. De voor de prijs verantwoordelijke Nederlandse Taalunie liet weten dat een verhoging dan wel indexering van het prijzengeld wellicht niet onredelijk is, maar op dat moment reglementair uitgesloten. De Vlaamse minister Bert Anciaux bracht later echter het gezichtspunt naar buiten dat een aanpassing wel degelijk mogelijk was geweest, maar dat vooral de 'onbuigzame houding' van minister Plasterk het standpunt van de Taalunie in dezen heeft bepaald.

Vanwege de afwezigheid van de premier en de vice-premiers was Plasterk in juli 2008 waarnemend premier van Nederland.
Op zaterdag 2 augustus voer Plasterk mee met de Canal Parade, een onderdeel van de Amsterdamse Gay Pride. Het was de eerste keer dat vertegenwoordigers van de regering aanwezig waren bij de Gay Pride. Plasterk en andere aanwezige regeringsvertegenwoordigers, waaronder de minister van Ontwikkelingssamenwerking Bert Koenders wilden daarmee een statement maken vóór de acceptatie van homo's. De SGP protesteerde tegen de aanwezigheid van regeringsvertegenwoordigers. Bas van der Vlies, fractieleider van de SGP, noemde het idee 'van de ratten besnuffeld'.

In het najaar van 2008 kwamen er luide protesten uit de kunstwereld tegen zijn voortzetting van het door paars gestarte ingrijpende bezuinigingsbeleid (er wordt over een "kaalslag" gesproken) in de kunstensector.

Plasterk maakte op dinsdag 2 december 2008 bekend dat hij digitale schoolboeken wil gaan invoeren. Hiervoor is Wikiwijs in het leven geroepen.

In april 2009 haalde Plasterk zich opnieuw de woede van studenten op de hals met de zgn. Plasterkkorting, een vermindering van het budget van universiteiten met €100 miljoen. Het comité ROUW (Redt Ons Hoger onderWijs) begon hierop een petitie om te eisen voor een investering van €100 miljoen. Bezuinigingsplannen van Plasterks kabinet, inclusief het plan om de studiefinanciering af te schaffen en te vervangen door een lening, leidden het jaar daarop tot een golf van bezettingen en andere acties op Nederlandse universiteiten.
Desondanks werd hij na zijn ambtsperiode uitgeroepen tot beste minister van Onderwijs aller tijden door de Algemene Onderwijsbond.

Docenten bleken tevreden over Plasterk: volgens onderzoek van de Algemene Onderwijsbond (AOb) was hij met een rapportcijfer van 5,8 de populairste onderwijsminister.

Na de val van het kabinet-Balkenende IV op 20 februari 2010 over het verlengen van de militaire missie in Uruzgan en het vertrek van de PvdA-ministers als gevolg hiervan, werd Plasterk op 23 februari 2010 als minister van OCW opgevolgd door André Rouvoet. Diverse taken van Plasterk gingen echter over naar toenmalig staatssecretaris Van Bijsterveldt. Plasterk stond als nummer 3 op de PvdA-lijst voor de Tweede Kamerverkiezingen van 9 juni 2010. Hij behaalde 32.296 voorkeurstemmen. Sindsdien was hij parlementslid voor de PvdA in de Tweede Kamer. Over die periode in het parlement liet hij zich in een interview met "de Volkskrant" op 27 december 2016 kritisch uit over toenmalig fractielid Frans Timmermans: ""Timmermans zei: 'Ik wil de buitenlandportefeuille. Maar daar zat al iemand op. Bovendien is het een beetje not done. Je komt uit een kabinet, je kent iedereen op het departement. Maar Timmermans heeft net zo lang zijn adem ingehouden totdat hij dat woordvoerderschap had. Hij zei 'Nou, dan doe ik gewoon niks.' Echt, die heeft een half jaar niks gedaan."".

Op 23 februari 2012 maakte Ronald Plasterk bekend zich kandidaat te stellen voor het PvdA-partijleiderschap en het fractievoorzitterschap in de Tweede Kamer. Dit betrof, na Martijn van Dam en Diederik Samsom, de derde kandidaatstelling na het plotselinge vertrek van partijleider Job Cohen enkele dagen eerder. Nebahat Albayrak volgde twee dagen later en Lutz Jacobi vijf dagen later. De partijleider en fractievoorzitter werden gekozen via de PvdA-partijleiderschapsreferendum 2012. Plasterk behaalde 31,6% van de stemmen en werd daarmee tweede achter Diederik Samsom die ruim 54% van de stemmen kreeg.

Na de val van het eerste kabinet Rutte, werd hij gevraagd om opnieuw een ministerspost te bemannen, ditmaal als minister van Binnenlandse Zaken in het kabinet-Rutte II. Zijn grootste opdracht binnen het regeerakkoord is het organiseren van de grootste bestuurlijke herindeling sinds de negentiende eeuw. Plasterk heeft aangegeven voor 2015 de Noordvleugelprovincie te willen creëren. Dit betreft een voorgestelde fusie van de huidige provincies Noord-Holland, Flevoland en Utrecht), die als voorbeeld moet gaan dienen voor de fusie van de meeste overige provincies. Aanvankelijk zou dat moeten uitmonden in vijf 'landsdelen', in 2014 werd dat aantal bijgesteld naar zeven. Het plan om de Provinciale Staten en Gedeputeerde Staten in te krimpen trok Plasterk in mei 2014 in.

Zijn positie als minister kwam in het nauw toen begin februari 2014 bleek dat hij op 30 oktober 2013 onjuiste informatie had bekendgemaakt over het verzamelen van 1,8 miljoen Nederlandse telefoongegevens. Deze 'metadata' bleken te zijn vergaard door de AIVD en MIVD en niet door de Amerikaanse veiligheidsdienst National Security Agency, zoals Plasterk had verkondigd. Op 12 februari overleefde hij in de Tweede Kamer een motie van wantrouwen van D66, die door zeven andere oppositiefracties gesteund werd, maar niet door SGP, CU, PvdA en VVD.

Van 29 juni tot 16 september 2016 werd Plasterk vervangen door Stef Blok (minister voor Wonen en Rijksdienst) omdat hij een operatie moest ondergaan vanwege hartklachten.

Van 1995 tot 1999 schreef Plasterk columns in het tijdschrift "Intermediair", om daarna over te stappen naar de Volkskrant. In zijn columns gaf hij zijn mening over ontwikkelingen binnen zijn vakgebied, maar ook daarbuiten. Het boek "Leven uit het lab" (2000) komt voort uit deze columns. Hij stopte met het schrijven van deze columns na aanvang van zijn politieke carrière. Ook was Plasterk van 1999 tot aan zijn politieke leven in 2007, columnist bij het televisieprogramma Buitenhof van de omroepen VPRO, VARA en NPS.

In 2005 mengde Plasterk zich in de discussie over de Europese grondwet, aan de zijde van de tegenstanders.

In 2000 stelde Plasterk in zijn Volkskrant-column dat het Fries geen taal is ('een sprookje' noemde hij die aanduiding), maar een dialect. Hij werd daarop door het Genootschap Onze Taal beticht van gebrek aan kennis van zaken. Als onderwijsminister hield hij in mei 2007 voor de Christelijke Hogeschool Nederland in Leeuwarden een toespraak in het Fries, hetgeen hem niet makkelijk afging. Hij bracht het als een handreiking, maar liet ook blijken dat hij zijn standpunt niet had verlaten. Overigens was hij in oktober 2013 als minister van Binnenlandse Zaken en Koninkrijksrelaties ondertekenaar van de "Wet gebruik Friese taal".

Ronald Plasterk is, van huis uit, rooms-katholiek opgevoed en bleef katholiek in zijn schooltijd. Hij bezocht te Den Haag het gymnasium van de Paters van het Heilig Hart van Jezus, het huidige Sint Jans-College.

Plasterk ontwikkelde zich tot een overtuigd atheïst. Hij zegt vanaf zijn dertiende zeker te weten dat God niet bestaat, maar zegt niet te streven naar een, definitief, atheïsme. In 1997 gebruikte Plasterk in zijn column in "Intermediair" voor het eerst het begrip 'ietsisme', hetgeen hij nog een aantal malen gebruikte in het tv-programma Buitenhof. Hierdoor kreeg het woord een brede bekendheid. In eerste instantie was hij fel tegen een verschijnsel als ietsisme ('een armzalig en irritant tijdsverschijnsel') , maar later stelde hij zijn mening bij in een column voor het televisieprogramma Buitenhof:

Plasterk is een fervent tegenstander van het creationisme en intelligent design, en viel onderwijsminister Maria van der Hoeven in 2005 fel aan toen zij haar interesse in deze zaken op haar persoonlijk weblog had gepubliceerd en aangaf wel een Kamerdebat te willen over de vraag of intelligent design ook niet op de scholen onderwezen zou kunnen worden.

In de samenwerking met christelijke collega-ministers in het kabinet Balkenende IV zei Plasterk geen problemen te ondervinden op het punt van geloofsovertuiging.

Plasterk heeft verscheidene prijzen ontvangen gedurende zijn wetenschappelijke carrière:

Ronald Plasterk is getrouwd en vader van twee zonen. Zijn hobby's zijn fotograferen, schilderen, lezen en muziek. Hij zingt als gastzanger (2e tenor) bij KCOV Excelsior jaarlijks Bachs Matthäus Passion in het Amsterdamse Concertgebouw.

Plasterk is een liefhebber van bijzondere auto's. Hij gebruikte onder andere een Ford "Crown Victoria" voor woon-werkverkeer. Ook was hij in het bezit van een "Jaguar XJ".



</doc>
<doc id="204314" url="https://nl.wikipedia.org/wiki?curid=204314" title="Efebofilie">
Efebofilie

Efebofilie (van Oudgrieks ἔφηβος "efebos", "jonge man" + φιλειν "filein", "houden van") is de seksuele voorkeur van een volwassene voor pubers (kinderen vanaf ongeveer twaalf jaar oud; bij jongere kinderen heet het pedofilie). Het begrip efebofilie kan slaan op alleen postpubertaire jongens, terwijl het voor rijpende meisjes ook wel parthenofilie (van παρθένος "parthenos", "jonge vrouw, maagd") genoemd wordt, maar in zeer veel literatuur wordt dit onderscheid niet gemaakt. Voorwaarde is dat de oudere persoon met deze voorkeur zelf duidelijk de adolescentie ontstegen is; hij of zij moet ten minste midden twintig zijn. Efebofilie is evenals pedofilie een parafilie; of het ook een psychische aandoening betreft staat niet geheel vast.

In het algemeen wordt efebofilie evenals pedofilie maatschappelijk afgekeurd, maar dat is in mindere mate het geval dan bij pedofilie.

De Nederlandse wet schrijft bij geslachtsverkeer met kinderen van twaalf tot zestien jaar aanzienlijk lagere straffen voor, en de rechter moet in elk geval zelf beslissen of de oudere partner strafbaar is (dit is bijvoorbeeld niet het geval als een puber een wat oudere vriend(in) heeft). Prostitutie van minderjarigen in die leeftijd (en bovendien van kinderen van 16 en 17 jaar) is wel zonder meer verboden, evenals pornografie.

De in 2014 opgeheven pressiegroep MARTIJN richtte zich op de acceptatie van efebofilie en in mindere mate op pedofilie. Zij meende dat kinderen boven de twaalf jaar in staat zijn als volwassen te oordelen over relaties. Deze redenering wordt in de westerse samenleving verworpen, alhoewel het niet wetenschappelijk aangetoond kan worden dat dergelijke relaties per definitie schadelijk zijn. Kinderen van deze leeftijd worden geacht niet altijd in staat te zijn een helder oordeel te vellen over relaties. Eveneens achten pedagogen dat kinderen sterk beïnvloedbaar zijn door volwassenen en derhalve kans hebben op ernstige psychische problemen in dergelijke relaties.




</doc>
<doc id="204940" url="https://nl.wikipedia.org/wiki?curid=204940" title="Plasmodesma">
Plasmodesma

Plasmodesma (meervoud= plasmodesmata) is een open kanaaltje in een plantencelwand, die het cytosol van twee aanliggende cellen verbindt. De kanaaltjes kunnen ook vertakt zijn. De binnenkant van het plasmodesma, de desmotubulus, is een plaatselijke aanpassing van het endoplasmatisch reticulum (ER) en staat in verbinding met de ER's van de aangrenzende cellen.

Het kanaaltje speelt een rol bij de verspreiding van (voedings)stoffen en worden door de plant gebruikt voor intercellulaire communicatie. Bij het ouder worden van de bladeren ontstaan, op het moment dat het blad meer voedingsstoffen aanmaakt dan het verbruikt, vertakte kanaaltjes.

In zeefvaten zijn de plasmodesmata omgevormd tot zeefporiën.

Een virus gebruikt de plasmodesmata om van de ene cel naar de ander cel te komen. Omdat de kanaaltjes in eerste instantie te nauw zijn voor een virus wordt deze groter gemaakt doordat het virus een transporteiwit aanmaakt dat het kanaaltje vergroot.



</doc>
<doc id="205012" url="https://nl.wikipedia.org/wiki?curid=205012" title="Myotone dystrofie">
Myotone dystrofie

Myotone dystrofie (MD) of dystrophia myotonica (DM) is een zeldzame erfelijk overdraagbare spierziekte. De prevalentie is 50-100 per 1.000.000 personen. DM is een ziekte die thuishoort bij de afdeling medische genetica in nauwe samenwerking met het medisch specialisme neurologie, dat spierziekten in zijn portefeuille heeft.

De ziekte presenteert zich vaak met zwakte aan de spieren het verst van de romp (distaal) en in het aangezicht. Ook kan cataract (staar) het eerste symptoom van MD zijn, hoewel dit maar weinig voorkomt.

De leeftijd waarop de ziekte zich uit, is bij iedereen verschillend. Bij de eerste generatie in een familie met de ziekte, kan het zijn dat het helemaal niet tot uiting komt en bij de opeenvolgende generaties uit het zich steeds eerder. Aangezien de ziekte erfelijk is kunnen baby's de ziekte ook hebben. Dan is het aangeboren (congenitaal). Congenitale myotone dystrofie komt voor bij 25% van de baby's van moeders met de ziekte.

Het zijn vooral de flexoren van de voorarm die myotoon zijn en de extensoren die dystrofisch zijn. Er is ook een parese en hypotrofie van de musculus masseter en de musculus temporalis en een atrofie van de musculus sternocleidomastoidicus en halsspieren aanwezig.

Er zijn nog andere kenmerken die bij dit ziektebeeld voorkomen: frontale kaalheid, faciale hypomimie, cataract, gynaecomastie, testisatrofie en cardiomyopathie.

Neurologisch is het vaak te herkennen aan de actiemyotonie, dat zich uit bij het schudden van een hand. De hand kan hierna niet snel meer ontvouwen worden (vertraagde relaxatie na spiercontractie). Een ander belangrijk kenmerk is de percussiemyotonie, waarbij een kuil blijft staan op de plaats waar op de handmuis geslagen is met de reflexhamer.

Myotone dystrofie ontstaat als gevolg van een dynamische mutatie. Specifieker gaat het hier om een autosomaal dominant trinucleotide repeat op chromosoom 1913. Dit is het gen voor serine-threonine proteïne kinase.

Er ligt een genetisch risico in de dynamische mutaties. Dit heet "anticipatie". Dit betekent dat bij elke generatie de lengte van de herhaling (trinucleotide repeat) toeneemt en hiermee ook de ernst. Soms begint de ziekte dan ook eerder.
De kans op anticipatie is vooral aanwezig bij maternele overerving. Dit heeft als gevolg dat jonge vrouwen met Steinert een neonatus kunnen hebben die reeds is aangetast door de ziekte (deze congenitale vorm heeft een slechte prognose).





</doc>
<doc id="205236" url="https://nl.wikipedia.org/wiki?curid=205236" title="Pierre Nolf">
Pierre Nolf

Pierre Nolf (Ieper, 26 juli 1873 - Brussel, 14 september 1953) was een Belgisch wetenschapper en politicus.

Pierre Nolf studeerde in 1896 af in de medicijnen aan de Universiteit van Luik. In 1922 werd hij Minister van Kunsten en Wetenschappen. Een belangrijk moment van zijn ministerschap was de indiening van de "wet-Nolf" betreffende de gedeeltelijke vernederlandsing van de Universiteit van Gent. Volgens het wetsvoorstel zou de universiteit twee taalsecties krijgen, een constructie die al gauw spottend de "Nolfbarak" werd genoemd. Het wetsvoorstel stuitte op fel verzet: voor Franstaligen ging het veel te ver, voor Nederlandstaligen lang niet ver genoeg. In 1923 werd het wetsvoorstel toch van kracht

Van 1925 tot 1945 was Pierre Nolf voorzitter van het Belgische Rode Kruis.

In 1925 werd Pierre Nolf genomineerd voor de Nobelprijs voor de Fysiologie of Geneeskunde, die dat jaar echter helemaal niet werd uitgereikt. In 1940 ontving hij de Francquiprijs.



</doc>
<doc id="205651" url="https://nl.wikipedia.org/wiki?curid=205651" title="Anemie van Fanconi">
Anemie van Fanconi

Anemie van Fanconi of constitutionele aplastische anemie werd in 1927 voor het eerst beschreven door de Zwitserse arts Guido Fanconi. Anemie van Fanconi is een uiterst zeldzame ziekte en is genetisch bepaald.

Anemie van Fanconi is een zeldzame ziekte. Het komt bij ongeveer 1 tot 10 op de 1.000.000 mensen voor. In Nederland zijn naar schatting 20-100 patiënten met deze ziekte. Hierdoor wordt de diagnose vaak niet meteen gesteld. De ziekte openbaart zich vaak al op jonge leeftijd (circa 6 jaar). Vaak overlijden patiënten voor de puberteit.

Anemie van Fanconi is een autosomaal recessief overervende ziekte.

Anemie is een ander woord voor bloedarmoede. Anemie van Fanconi is een zeldzame, erfelijke vorm van aplastische anemie met een ernstige en soms levensbedreigende afname van witte en rode bloedcellen en bloedplaatjes. 

Anemie van Fanconi is onder te verdelen in verschillende complementatiegroepen. Er zijn ten minste 13 verschillende typen FA (A t/m N).

De meeste patiënten met anemie van Fanconi hebben vanaf hun geboorte een of meerdere afwijkingen. Veel voorkomende afwijkingen bij de geboorte zijn:


De diagnose kan op verschillende manieren en momenten gesteld worden. Dit kan door middel van een vlokkentest rond de 11e week van de zwangerschap of een vruchtwaterpunctie rond de 16e week van de zwangerschap. Deze middelen worden alleen gebruikt als er al een bekend geval van FA in de familie is.

Na de geboorte kan de ziekte worden vastgesteld door middel van een chromosoombreuktest.

Op het moment is er nog geen behandeling voor FA. De aplastische anemie kan in bepaalde gevallen worden genezen door het toepassen van een beenmergtransplantatie of een stamceltransplantatie. Hierbij wordt het eigen defecte beenmerg vernietigd en vervangen door beenmerg van een donor. Dit beenmerg moet HLA-identiek zijn aan het beenmerg van de patiënt. HLA staat voor Human Leukocyte Antigen. De donor moet HLA-identiek zijn aan de ontvanger om de kans op GVH-syndroom te verkleinen. In het geval van GVH valt het immuunsysteem van het beenmerg van de donor het lichaam van de ontvanger aan. In het geval van een HLA-identieke verwante donor is het slagingspercentage van een beenmergtransplatatie aanzienlijk hoger dan in het geval van een niet verwante donor. Er wordt bij het besluit om te transplanteren dan ook eerst bij gezinsleden getest. Pas daarna wordt verder gezocht naar andere donoren. Dit wordt een Matched Unrelated Donor (MUD) genoemd.
Het is tegenwoordig mogelijk om uit de navelstreng van een pasgeboren HLA-identiek broertje of zusje stamcellen te halen voor transplantatie.

Hiermee kan de aplastische anemie dus verholpen worden maar daarmee blijven de aangeboren afwijkingen.

Mensen met anemie van Fanconi hebben een erg grote kans op kanker. Iedere cel raakt regelmatig beschadigd in zijn DNA. Tijdens het delen van de cel bijvoorbeeld, sluipen er bij het kopiëren ervan regelmatig foutjes in. Dit is normaal geen probleem omdat het defecte DNA dan door eiwitten wordt vervangen door nieuw gezond DNA. Dit wordt geregeld door een soort van DNA-onderhoudsdienst. Bij patiënten met FA ligt daar het probleem. Zij hebben een aangeboren defect in die onderhoudsdienst. Daardoor blijven zich fouten opstapelen en krijgen veel patiënten al op een relatief jonge leeftijd kanker. Veel voorkomende vormen zijn kanker in de hals en slokdarm en leukemie.



</doc>
<doc id="205807" url="https://nl.wikipedia.org/wiki?curid=205807" title="Janssen Pharmaceutica">
Janssen Pharmaceutica

Janssen Pharmaceutica N.V. is een Belgisch farmaceutisch bedrijf, gevestigd in Beerse, Geel en Olen en opgericht door dokter Paul Janssen (1926-2003). Het maakt deel uit van de Amerikaanse bedrijvengroep Johnson & Johnson, een multinationale producent van gezondheidszorgproducten.

Dr. Janssen startte in 1953 met zijn eigen bedrijf en bracht in 1955 een eerste eigen geneesmiddel op de markt: Neomeritine. In 1956 veranderde de naam van het bedrijf in "NV Laboratoria Pharmaceutica Dr. C. Janssen" (Constant Janssen was de vader van Paul Janssen). In 1961 smolt het bedrijf samen met de Amerikaanse bedrijvengroep Johnson & Johnson. In 1964 veranderde de naam in "Janssen Pharmaceutica". Het bedrijf kende in de jaren zeventig en tachtig een wereldwijde expansie, met eigen vestigingen in tal van landen.

Janssen Pharmaceutica legde vanaf het begin sterk de nadruk op het onderzoek naar en de ontwikkeling van nieuwe geneesmiddelen. In 1957 werd in Beerse een researchafdeling opgericht, die uitgroeide tot een internationale campus, waar momenteel 1800 wetenschappers van diverse nationaliteiten zoeken naar nieuwe geneesmiddelen. Naast de hoofdzetel in Beerse met de R&D-afdelingen, de farmaceutische productie en een aantal ondersteunende afdelingen, heeft Janssen Pharmaceutica in België nog vestigingen in Geel, Olen en Merksem.

Janssen Pharmaceutica maakt deel uit van de wereldwijde Farmaceutische Groep van Johnson & Johnson. Het bedrijf legt zich toe op de ontdekking en ontwikkeling, de productie en de commercialisatie van geneesmiddelen. Het richt zich daarbij vooral op die ziekten waarvoor nog geen afdoende behandelingen beschikbaar zijn.

Janssen Research & Development is de wereldwijde farmaceutische researchorganisatie. Ze concentreert haar inspanningen op vijf onderzoeksdomeinen: neurowetenschappen, oncologie, infectieziekten, immunologie en cardiovasculaire & metabole aandoeningen. In Beerse leggen de onderzoekers zich specifiek toe op de eerste drie domeinen.

Buiten de Verenigde Staten is Janssen Pharmaceutica de grootste site van Johnson & Johnson. Naast Onderzoek & Ontwikkeling speelt het bedrijf binnen de Johnson & Johnson-groep van bedrijven een sleutelrol op de volgende domeinen:


Sinds september 2010 opereren alle farmaceutische bedrijven van de Johnson & Johnson-groep onder één naam, "Janssen Pharmaceutical Companies of Johnson & Johnson", en met één logo. Deze globale groep van bedrijven staat in voor de ontdekking en ontwikkeling, productie, distributie en commercialisatie van geneesmiddelen. De juridische entiteit Janssen Pharmaceutica NV is wel behouden en omvat de vestigingen van het bedrijf in Beerse, Geel en Olen.

In 2010 werd Janssen Pharmaceutica door uitzendkantoor Randstad uitgeroepen tot “aantrekkelijkste werkgever van de afgelopen 10 jaar”. Het bedrijf stelt in België bijna 4000 mensen tewerk in Beerse, Geel, Olen en Merksem. De lokale verankering en het blijvende respect voor de inzet van wijlen Dr. Paul Janssen bepaalden mee dat resultaat. Zelf kreeg Dr. Paul Janssen tijdens zijn loopbaan 22 eredoctoraten en hij was de auteur of coauteur van circa 850 wetenschappelijke artikelen. Hij werd verschillende malen genomineerd voor de Nobelprijs Geneeskunde, maar kreeg hem uiteindelijk niet.

In 1985 kreeg Janssen Pharmaceutica als eerste westers farmaceutisch bedrijf de toelating om in de Volksrepubliek China een farmaceutische fabriek op te richten, in Xian. Die fabriek is operationeel sinds 1989 en was een van de eerste Chinees-buitenlandse farmaceutische bedrijven in het land.

Xian is de stad in de buurt waarvan het beroemde terracottaleger werd blootgelegd. Toen rond 1994 bleek dat deze beelden door schimmels bedreigd werden, ging men bij Janssen Pharmaceutica op zoek naar een remedie. Op 16 september 2000 werd in Xian een contract afgesloten met de curatoren van het Terracottalegermuseum, waarbij Janssen Pharmaceutica zich ertoe verbond effectieve middelen tegen de schimmels te ontwikkelen in samenwerking met Chinese experts en om Chinese technici in Beerse op te leiden voor de bestrijding ervan.

In 2005 sloot Janssen Pharmaceutica een soortgelijk contract af met het Indische Ministerie van Cultuur voor de bescherming van historische archeologische sites in India.


Janssen Pharmaceutica heeft in totaal een 80-tal nieuwe actieve stoffen ontwikkeld en op de markt gebracht. De voornaamste zijn:


Vijf (oorspronkelijk zes) geneesmiddelen van Janssen Pharmaceutica zijn op de lijst van essentiële geneesmiddelen van de Wereldgezondheidsorganisatie (WGO) opgenomen:



</doc>
<doc id="206315" url="https://nl.wikipedia.org/wiki?curid=206315" title="Voedselketen">
Voedselketen

Een voedselketen beschrijft de voedselrelaties tussen soorten in een levensgemeenschap. Zij toont de overdracht van voedingsstoffen en energie aan van de ene soort naar een andere binnen een ecosysteem.

Voedselketens worden in diagrammen uiteengezet; een organisme wordt door middel van een pijl (die de richting van biomassaoverdracht vertegenwoordigt) verbonden met een ander organisme waarvoor het een bron van energie en voedingsstoffen is. Organismen worden vaak gegroepeerd in trofische niveaus (van het Grieks voor voeding, "trophikos").

Een voedselketen beschrijft één enkele weg die de energie en de voedingsmiddelen in een ecosysteem kunnen volgen. Er is één soort per trofisch niveau, en de trofische niveaus worden daarom gemakkelijk bepaald. Zij beginnen gewoonlijk met een producent (in de afbeelding een alg) en eindigen met een groot roofdier (predator). Een toppredator wordt door geen enkel ander dier gegeten.

Deze "ketting" kan als volgt worden beschreven: groene algen produceren biomassa; kreeftjes eten algen, forel eet kreeftjes, baars eet forel; snoek eet baars, visarend eet snoek (zie afbeelding). In dit voorbeeld zijn algen de basis van de voedselketen.

De overgrote meerderheid (90%) van de voedselketens hebben niet meer dan 5 trofische niveaus. De meeste hebben 3 - 5 niveaus. De langste voedselketen is gebaseerd op plankton en bestaat uit 10 niveaus.



</doc>
<doc id="206398" url="https://nl.wikipedia.org/wiki?curid=206398" title="Cytosol">
Cytosol

Het cytosol is de vloeistof waarin alle celorganellen drijven en waarin de meeste metabole processen plaatsvinden. Het is dus het cytoplasma zonder de daarin drijvende organellen. Tot het cytosol behoort ook het cytoskelet.

Het cytosol bestaat hoofdzakelijk uit water met daarin
Ook mineralen, zoals Na, K, Ca, Mg en Cl, maken deel uit van het cytosol.


</doc>
<doc id="206546" url="https://nl.wikipedia.org/wiki?curid=206546" title="Oxazepam">
Oxazepam

Oxazepam is een benzodiazepine, vooral vroeger bekend onder de merknaam Seresta.

Het is een direct werkend kalmeringsmiddel en helpt gevoelens van angst en spanning te verminderen. Het werkt tevens anti-convulsief. De piek in werkzaamheid wordt bereikt na circa 3 uur, en het middel werkt tot circa 6 uur na inname.
Tabletten van 10 en 50 mg zijn verkrijgbaar. De tabletten van 50 mg worden niet snel door een arts voorgeschreven, aangezien dit een zeer hoge dosis betreft. In Nederland is oxazepam (dat vooral door vrouwen geslikt wordt) al enkele keren het meest voorgeschreven medicijn geweest. Experts plaatsen grote vraagtekens bij het veelvuldig gebruik van oxazepam.

Bij een alcoholverslaving wordt dit middel soms ingezet om de ontwenningsverschijnselen te verminderen. In het bijzonder angst, misselijkheid, en zweten. Bij artsen gaat de voorkeur vaker uit naar een langwerkende benzodiazepine, aangezien oxazepam vrij snel is uitgewerkt.

Ook kan oxazepam intraveneus (per injectie in een ader) worden toegediend of intramusculair (in een spier), indien snelle of plaatselijke sedering gewenst is.
Intraveneuze of intramusculaire toediening is een sterk afwijkende (niet gangbare) toedieningswijze

Vanwege de korte werkingstijd kan oxazepam al snel verslavend werken en het is raadzaam oxazepam voor slaapklachten niet langer dan enkele weken te gebruiken. Doet men dit wel, dan kan het voorkomen dat men niet meer zonder oxazepam in slaap kan vallen, of steeds meer nodig heeft, door verhoogde tolerantie. Voor angst- en spanningsklachten is de maximaal aanbevolen tijd om het te gebruiken enkele weken tot enkele maanden. Bij zowel langdurend als kortdurend gebruik is het raadzaam de dosering langzaam te verminderen alvorens te stoppen.
Bij sommige personen kan oxazepam, zelfs in lage doseringen en bij kortdurend gebruik (tot enkele weken) al (lichte) ontwenningsverschijnselen geven. Verslavingsgevoelige personen en personen met een voorgeschiedenis van alcohol- en/of drugsverslaving zijn hier vaak gevoelig voor.

Oxazepam is een van de weinige benzodiazepinen zonder actieve metaboliet. Dit betekent dat het lichaam oxazepam vrij snel via de nieren naar buiten werkt en daardoor is een fatale overdosering na toediening van veel vocht vrijwel onmogelijk.

In 2006 was oxazepam het meest voorgeschreven medicijn in Nederland en het behoort sindsdien nog steeds tot de meest voorgeschreven medicijnen.

Zweedse onderzoekers hebben ontdekt dat sporen van Oxazepam via menselijke urine in waterlopen terechtkomt. Dit geneesmiddel zorgt ervoor dat het eetpatroon van vissen sterk gewijzigd wordt . Deze studie werd gepubliceerd in het wetenschappelijke tijdschrift Science.

De wetenschappers stelden baarzen bloot aan dit middel, in dezelfde concentraties zoals die ook in Zweedse waterlopen worden gemeten. Daaruit bleek dat de blootgestelde vissen minder sociaal en stoutmoediger werden. De baarzen verlieten hun schuilplaatsen veel eerder, terwijl hun niet-blootgestelde soortgenoten zich verborgen hielden. De oxazepam-vissen bleken ook sneller te eten. Dit graasgedrag kan gevolgen hebben voor de rest van het ecosysteem. Als de baarzen meer zoöplankton eten, blijft er minder van dit plankton over om algen te verwijderen, waardoor algenbloei gestimuleerd wordt.

Volgens de onderzoekers ligt de oplossing van het probleem in het ontwikkelen en plaatsen van betere zuiveringsinstallaties.


</doc>
<doc id="206632" url="https://nl.wikipedia.org/wiki?curid=206632" title="Axiale flap">
Axiale flap

Een axiale flap is een techniek uit de chirurgie om een defect van het lichaam (door bijvoorbeeld brandwonden) op te lossen. Dit gebeurt via een flap, een uitsnede uit de huid (eventueel met spier), die nog vastzit aan het lichaam met een bloedvat.

Axiale flappen vereisen dus een bekend bloedvat. Anders spreken we van gewone gesteelde flappen, waarbij de bevloeiing komt via capillairen.


</doc>
<doc id="206722" url="https://nl.wikipedia.org/wiki?curid=206722" title="Neuspoliepen">
Neuspoliepen

Neuspoliepen (medische term: polyposis nasi) zijn een aandoening waarbij slijmvlieszakken gevormd worden in de neus en/of bijholten. Het zijn gezwellen met vale en grijze, gelige of roze schijn. Ze zijn van zichzelf goedaardig, maar zorgen vaak voor allerlei hinderlijke bijwerkingen.

Neuspoliepen ontstaan in een van de zeefbeenholten. Vanaf daar groeien ze geleidelijk aan en zakken zo de neusholte in.

De exacte oorzaak van het zich vormen van neuspoliepen is niet bekend. Er zijn wat dit betreft twee hoofdtheorieën:

De vorming van neuspoliepen wordt naar alle waarschijnlijkheid door diverse andere factoren in de hand gewerkt:

Neuspoliepen kunnen soms, als ze groot zijn, al door een huisarts worden gezien. Wanneer ze hoog in de neus gelegen en/of klein zijn, kan de kno-arts met een endoscoop verder in de neus kijken om ze te ontdekken.

Neuspoliepen komen bij kinderen zelden voor. Als poliepen worden gezien bij kinderen zal door verdere diagnose altijd vastgesteld moeten worden, dat taaislijmziekte (Medische term: mucoviscidose) niet een van de oorzaken is. Daarnaast moet gedacht worden aan de mogelijkheid van een andere diagnose bij klinische symptomen die tevens op neuspoliepen kunnen wijzen, zoals een meningocele of een encefalocele (een aangeboren misvorming van de schedel waardoor de hersenen uitstulpingen kunnen vertonen).

Bij volwassenen komen vaker neuspoliepen voor, meestal tweezijdig. Ze treden het meest op in de leeftijd van 30 tot 40 jaar en bij mannen vier keer zo vaak als bij vrouwen.. Een neuspoliep kan met een andere aandoening verward worden, zoals hyperplasie van de onderste neusschelp, een verdubbeling hiervan, een angiofibroom, of een hemangioom. Daarnaast moet bij eenzijdige neuspoliepen en/of als het gezwel een niet geheel normaal uiterlijk heeft, rekening worden gehouden met een kwaadaardig gezwel. Tevens kan dit een teken zijn van kaakholteontsteking.

Neuspoliepen uiten zich onder meer in de volgende lichamelijke symptomen (waarvan sommige erg lijken op die van een verkoudheid):

Opvallend is dat veel lijders aan neuspoliepen allergisch zijn voor aspirine of stuifmeel. Ook een verhoogde bloeddruk komt voor in 46% van de gevallen. Astma is beperkt geassocieerd, slechts 7% van de mensen met neuspoliepen heeft astma. Ook mucoviscidose komt vaak voor bij neuspoliepenlijders: tussen de 5 en de 25% (afhankelijk van welk onderzoek).

Vroeger werden de poliepen vaak verwijderd onder lokale verdoving. Tegenwoordig kiest men bij kleine poliepen eerder voor conservatieve therapie. Dit bestaat uit het toedienen van corticosteroïden middels een neusspray (zoals flixonase) gedurende 4 tot 6 weken. Als dit effectief blijkt, kan deze behandeling worden gecontinueerd. Indien neusspray geen effect heeft, kan men kortdurend systemisch corticosteroïden toedienen (in tabletvorm, bijvoorbeeld Prednison). Dit laatste heeft echter meer neveneffecten.

Als medicijnen onvoldoende effect hebben, wordt gekozen voor een chirurgische ingreep. Dit is ook vaak direct het geval met grotere neuspoliepen. De operatie verloopt meestal onder algehele narcose, al is dat niet per se noodzakelijk en kan het ook onder lokale verdoving worden geopereerd. De nieuwste operatietechnieken (zoals FESS), waarbij met een camera in de neus gekeken wordt tijdens de operatie en met een snijdende "stofzuiger" oftewel "shaver" de poliepen worden verwijderd, verminderen de kans op complicaties door de operatie.

Aangezien neuspoliepen van zichzelf goedaardig zijn, is de behandeling ervan in de eerste plaats gericht op het voorkomen van de eventuele zijdelingse complicaties, het tegengaan van snurken en het verhogen van de levenskwaliteit.



</doc>
<doc id="207110" url="https://nl.wikipedia.org/wiki?curid=207110" title="Adsorptie">
Adsorptie

Adsorptie is een fenomeen dat optreedt aan het grensvlak van twee fasen. Dit kan zijn het grensvlak "vloeistof-vast", "vloeistof-vloeistof", "vast-vloeistof" of "vast-gas". Bij adsorptie hechten de moleculen van een gas of vloeistof zich aan het oppervlak van een vaste stof of vloeistof en bedekken deze daardoor met een laagje. 

Adsorptie kent in de natuur vele verschijningsvormen, bijvoorbeeld het hechten van schaliegas en olie aan kerogeen in het brongesteente.

Adsorptie kan gebruikt worden om materialen te laten groeien op diverse oppervlakken. Met bijvoorbeeld Chemical vapor deposition (CVD) wordt een gasmengsel in contact gebracht met een substraatoppervlak, waarbij door fysisorptie en chemisorptie materialen gegroeid worden. Afhankelijk van temperatuur, druk, concentratie en verblijftijd van het gasmengsel groeit het materiaal in verschillende toestanden: amorf, polykristallijn of epitaxiaal.

Adsorptie is een scheidingsmethode die berust op verschil in aanhechtingsvermogen. Adsorptie kan gebruikt worden als scheidingsmethode in (drink)waterzuivering. Als in water geur-, kleur-, of smaakstoffen opgelost zijn, dan zijn die te verwijderen door middel van adsorptie. Hierbij wordt het verontreinigde water door koolfilters geleid of wordt aan het water actieve kool toegevoegd. Het adsorptiemiddel is fijn verdeeld, het bestaat dus uit kleine deeltjes, die zeer poreus zijn en samen een groot specifiek oppervlak hebben van meerdere honderden vierkante meter per gram. De moleculen van de geur-, kleur- en smaakstoffen hechten aan de deeltjes van het adsorptiemiddel. Als het ontstane mengsel gefiltreerd wordt, blijft niet alleen het adsorptiemiddel hangen, maar ook de moleculen van de geurstoffen, kleurstoffen en/of smaakstoffen.

Een bekend adsorptiemiddel is actief kool. Vijf gram actief kool heeft een effectief intern oppervlak ter grootte van een voetbalveld.

Het tegengestelde van adsorptie is desorptie. Hierbij worden de geadsorbeerde stoffen van een adsorptiemiddel verwijderd (geregenereerd).

Adsorptie moet niet verward worden met absorptie, waarbij moleculen, atomen of ionen van de ene stof zich "vermengen" met die van een andere stof, waardoor een mengsel ontstaat.

Het adsorptieproces kan beschreven worden aan de hand van een roostermodel en de hypothesen van Irving Langmuir. Dit Langmuir-model is een veelgebruikt model voor adsorptie, maar er bestaan ook andere modellen, die van toepassing kunnen zijn als niet aan de hypothesen voor het Langmuir-model is voldaan.

Voor een gegeven adsorptiereactie (die per definitie een fysische reactie is) geldt dat een adsorptiemiddel "A" een gasvormige component "C" kan binden:

De evenwichtsconstante van deze fysische reactie kan worden uitgedrukt in termen van de activiteit "a" van de betrokken componenten:

De activiteit van de gasvormige component is gelijk aan de partiële druk van het gas. Voor de andere activiteiten moet een oplossingsmethode worden gezocht: het roostermodel. Hiervoor moeten echter eerst 3 voorwaarden ingevoerd worden (de hypothesen van Langmuir):

Het roostermodel impliceert dat het oppervlak van het adsorbens "A" kan worden voorgesteld als een rooster met "N" beschikbare adsorptieplaatsen. Hiervan kunnen "N" plaatsen vrij zijn en "N" bezet zijn, waarbij geldt dat

De adsorptie-enthalpie wordt gegeven door:

De molaire adsorptie-enthalpie wordt gegeven door:

Hierbij werd de parameter θ als de bezettingsgraad ingevoerd:

en

Idem kan een uitdrukking gevonden worden voor de molaire adsorptie-entropie (rekening houdend met de mengentropie):

Nu kan een uitdrukking voor de molaire vrije enthalpie van adsorptie worden gevonden:

Deze kan, rekening houdend met het feit dat de vrije enthalpie additief is in de partiële molaire vrije enthalpieën (dit is de chemische potentiaal), eenvoudigweg worden herschreven tot

Hieruit wordt duidelijk dat de activiteiten gelijk zijn aan de overeenkomstige bezettingsgraden:

Er moet ook gelden dat

Zodoende kan de evenwichtsconstante herschreven worden tot:

Evenzo kan, indien de evenwichtsconstante bekend is, de bezettingsgraad van geadsorbeerde componenten bepaald worden als


</doc>
<doc id="207611" url="https://nl.wikipedia.org/wiki?curid=207611" title="Gynaecoloog">
Gynaecoloog

Een gynaecoloog of gynaecologe is een arts die gespecialiseerd is in de vrouwenziekten, ofwel gynaecologie. 
De gynaecoloog houdt zich onder meer bezig met:

Behandelingen van deze ziekten en afwijkingen kunnen bestaan uit:

De opleiding tot gynaecoloog in Nederland bestaat uit:




</doc>
<doc id="207834" url="https://nl.wikipedia.org/wiki?curid=207834" title="Endemie (geneeskunde)">
Endemie (geneeskunde)

Bij infectieziekten noemt men een ziekte endemisch wanneer een ziekte blijft voorkomen in een bepaald gebied zonder dat de patiënten de ziekte elders hebben opgelopen. 
Bij endemische ziekten is het aantal besmettingen relatief constant: het aantal nieuwe besmettingen wordt gecompenseerd door het aantal personen bij wie de ziekte verdwijnt (hetzij door het sterven van de persoon of door genezing).

Wanneer het aantal besmetten exponentieel toeneemt (en vervolgens heel snel afneemt wegens een gebrek aan mogelijk te besmetten individuen), noemt met de ziekte niet endemisch maar epidemisch. Een epidemische ziekte sterft in een bepaald gebied ofwel uit ofwel wordt na verloop van tijd endemisch.

In bepaalde streken in India heerst bijvoorbeeld cholera en deze ziekte is er endemisch.
Een ander voorbeeld zijn kinderziekten als waterpokken die in Europa endemisch zijn, maar malaria niet. Hoewel er frequent malariapatiënten naar Europa komen, kan de ziekte zich niet verspreiden vanwege de afwezigheid van de ziektevector: de mug "Anopheles". Europa kende eveneens de pest van de 14e tot de 17e eeuw als een endemische ziekte. Lepra was tot de middeleeuwen endemisch in West-Europa maar komt tegenwoordig nog sporadisch voor in Nederland en dan nog uitsluitend als een importziekte.

Opdat een infectie endemisch zou worden, moet elke geïnfecteerde ze gemiddeld aan een ander persoon doorgeven. Bij een volledig vatbare populatie komt dat overeen met een basis-reproductiegetal (R) van 1. In een bevolking met immuniteit, geldt dat R vermenigvuldigd met het aantal vatbare personen, 1 is. S is het gedeelte van vatbare individuen in een populatie. 

Wiskundige voorwaarde voor een endemische steady state:


</doc>
<doc id="208187" url="https://nl.wikipedia.org/wiki?curid=208187" title="Vulva">
Vulva

De vulva is het uitwendige deel van het vrouwelijke geslachtsorgaan. Hiertoe behoren de schaamlippen, de clitoris, de uitgang van de urinebuis en de opening van de vagina.

De binnenste of kleine schaamlippen ("labia minora", zie foto) omsluiten het 'voorhof' ("vestibulum vaginae"). Dit voorhof bevat de opening van de urinebuis (plasbuis of "ostium urethrae"), het maagdenvlies (de "hymen") of restanten daarvan met opening van de vagina ("introitus vaginae" of "ostium vaginae"), en de uitgangen van de grote voorhofklier (klier van Bartholin of "glandula vestibularis major"). Aan de voorkant bij de clitoris fuseren de beide lippen. De binnenste schaamlippen zijn bedekt met niet verhoornend plaveiselcelepitheel en bevatten vetloos bindweefsel en talgklieren.

De buitenste of grote schaamlippen ("labia majora", zie afbeelding) zijn samen met de venusheuvel of schaamheuvel ("mons pubis") behaard met schaamhaar ("pubes"). Deze lippen zijn bedekt met gewone huid (verhoornend plaveiselcelepitheel) en bevatten veel vet, talg- en zweetklieren. Eronder ligt een zwellichaam ("bulbus vestibuli"), dat zwelt bij seksuele opwinding.




</doc>
<doc id="208263" url="https://nl.wikipedia.org/wiki?curid=208263" title="Tandtrauma">
Tandtrauma

Een tandtrauma is een verwonding van de tanden of de weefsels die tanden ondersteunen. Vaak gebeuren ze door sportongevallen, in het verkeer, ongelukken in huis of door agressie.

Dit is een trauma waarbij de tand een harde stoot krijgt, maar ze niet beweeglijk wordt of van plaats verandert. Er zijn geen barsten te bespeuren. Wanneer er op de tand getikt wordt, is er wel verhoogde gevoeligheid.

Er is oedeem en er kan bloeding optreden in het parodontium, maar meestal is niets te zien van buiten uit.

De tandarts zal de tand ontlasten door zijn tegenligger uit contact te slijpen. De patiënt dient twee weken lang zacht voedsel te gebruiken.

Dit is een verwonding waarbij de tand beweeglijk wordt, maar waarbij hij in rust toch niet is verplaatst. Ook hier zijn geen breuken. De tand is gevoelig bij tikken. 

Naast oedeem en parodontale bloeding, kan de tandpulpa (gedeeltelijk) gescheurd zijn.

Ook hier zal de tandarts de tand ontlasten en de patiënt op een "zacht dieet" zetten gedurende twee weken.

Dit is een ergere vorm van verwonding. Hierbij is de tand horizontaal in de tandkas verplaatst, meestal naar binnen toe. Vaak kan een deel van de tandkas gebroken zijn. De tand zelf is niet gebroken.

Meestal is de tandpulpa afgesneden van zijn voorziening. Ook het parodontium heeft schade geleden en zal moeten herstellen.

Als de tandarts de tand probeert terug te plaatsen op de juiste positie, doet dit erg veel pijn. Daarom zal dit onder lokale verdoving gebeuren. De tand wordt gespalkt.

Bij deze verwonding is de tand deels uit de alveole (de tandkas) gekomen. Vaak wordt dit verward met een wortelbreuk, maar een röntgenopname neemt alle twijfel weg.

De tandpulpa is afgesneden van zijn bloed- en zenuwvoorziening. Ook het ligamentum parodontale is gescheurd.

De tandarts zal proberen deze tand terug te plaatsen en hem te spalken. Dit kan meestal zonder lokale anesthesie.

Omdat de tand avitaal is geworden zal de tandarts altijd een endodontische behandeling moeten uitvoeren.

Bij een slag op de tand, kan deze geheel in de alveole gedrukt zijn. Wanneer er op de tand getikt wordt, klinkt er een hoge metaaltoon. Dit is een teken dat er nauw contact is met het bot en dat het ligamentum parodontale geplet is.

Wanneer de wortel nog niet volledig afgevormd is (bij jongeren dus), kan de tandarts de tand een beetje loswrikken om zo spontaan te laten uitgroeien. Bij een wortel die toe is aan zijn top, zal men soelaas zoeken tot orthodontie: met een bracket die op de tand gekleefd wordt, zal men de tand langzaam terug op zijn plaats zetten.

Bij avulsie is de tand volledig uit de alveole. Wanneer de tand teruggevonden kan worden, dient deze zo snel mogelijk teruggeplaatst te worden. Hierbij is het belangrijk de tand nooit bij de wortel te pakken maar altijd bij de kroon. Indien ze vuil is, dient ze afgespoeld te worden (voorzichtig afspoelen in speeksel, een bekertje water met een theelepel zout of eventueel met melk. Niet schoonschrobben!) en dan teruggeplaatst.

Is dit niet mogelijk, dan moet de tand in de mond onder de tong bewaard worden, in de omslagplooi (tussen tanden en lip of wang) of in een bekertje water met een theelepel zout en dient men onmiddellijk naar de tandarts te gaan. Tijd is dan van belang, want de kans op een succesvolle genezing neemt af met de minuut.

De tandarts kan de tand nu reinigen met fysiologisch water en terug plaatsen in zijn holte. Spalken is noodzakelijk. Wanneer er veel tijd verloren is gegaan, kan de tandarts de tand 20 minuten lang behandelen met natriumfluoride en hem daarna ontzenuwen en terug plaatsen.

Een kroonbreuk is een aandoening waarbij de tandkroon betrokken is, met eventueel ook het dentine en de tandpulpa.

Wanneer enkel het glazuur beschadigd is, kan het volstaan om de ruwe randjes te polijsten en eventueel te fluorideren mocht dat nodig zijn. Zodra er dentine geraakt is, moeten we dit afdichten. Anders kunnen bacteriën langs de buisjesvormige holtes van het dentine, de dentinetubuli, tot in de tandpulpa komen. Zodra die zenuw geraakt is, dient men over te gaan tot een behandeling met een product als calciumhydroxide of MTA. Men kan de pulpa overkappen, een deel van de pulpa amputeren (partiële pulpotomie) of een volledige wortelkanaalbehandeling uitvoeren, waarbij de zenuw volledig wordt weggenomen.

Bij deze verwonding loopt er een breuklijn van de kroon naar de wortel. Ook hier kunnen dentinetubuli bloot liggen of kan de tandpulpa geraakt zijn.

Wanneer het fragment niet te diep is afgebroken in de wortel, zal met het gewoon verwijderen, het tandvlees laten aanhechten aan het nieuwe stuk en het blootliggende oppervlak behandelen met een vulmateriaal als composiet.

Wanneer het fragment dieper is afgebroken, zijn er nog mogelijkheden om de situatie te herstellen. Dit kan door het bot van de alveole te bewerken, zodat de rand van de breuk hierboven komt. Ook met orthodontie kan men de tand een stukje "verlengen". En met de tand chirurgisch op de juiste hoogte te plaatsen, kan men ook al wat doen.

Is het fragment te diep afgebroken, dan dient de tand getrokken te worden.

Een wortelbreuk lijkt op het eerste gezicht op een extrusieve luxatie, maar op een Röngtenopname zien we duidelijk een breuklijn lopen in de tand.

Aan het diepste deel is vaak niets aan, maar aan het oppervlakkige deel is het ligamentum parodontale gescheurd. Ook de bloedvoorziening en de innervatie zijn afgesneden in het oppervlakkige deel.

De tandarts kan het deel terug plaatsen. Dit kan meestal wel zonder verdoving. Daarna zal hij de tand spalken. Wanneer de tand nog niet afgevormd was, is de prognose gunstig.

Hierbij is een deel van de processus alveolaris, de tandboog, gebroken. Een of meer tanden zijn beweeglijk. Op een Röntgenfoto zien we vaak een barst in het bot, vooral horizontaal.

De tandarts zal het fragment terug plaatsen en spalken. Daar dit heel pijnlijk is, dient dit te gebeuren onder lokale anesthesie.

Er is nog bijzonder weinig onderzoek gedaan naar het voorkomen van tandtraumata op wereldschaal. Men heeft hoogstens informatie van een paar landen. Toch kunnen we enkele cijfers geven hieromtrent.

Zo heeft 1/3 van de vijfjarigen een trauma ondergaan. Ander onderzoek spreekt dan weer bij twaalfjarigen van 20 tot 30% traumata. Opvallend is dat bij jongens 1/3 meer traumata voorkomen dan bij meisjes, waarschijnlijk doordat ze over het algemeen wat ruwer spelen.

De twee gevaarlijkste periodes voor jongens zijn de leeftijd van 2 tot 3 jaar en rond 9 à 10 jaar. Dit zijn de periodes met de grootste incidentie van tandtraumata. Bij de meisjes zien we enkel de eerste piek van 2-3 jaar.


</doc>
<doc id="208740" url="https://nl.wikipedia.org/wiki?curid=208740" title="Encephalitis lethargica">
Encephalitis lethargica

Encephalitis lethargica (epidemische slaapziekte) is een atypische vorm van encefalitis gekarakteriseerd door hoge koortsaanvallen, hoofdpijn, dubbelzien, vertraagde fysieke en mentale reacties en lethargie. In acute gevallen kunnen patiënten in een coma terechtkomen. Patiënten kunnen eveneens te maken krijgen met abnormale oogbewegingen (saccades), gedeeltelijke verlammingen, spierpijn, tremoren, een stijve nek en persoonlijkheidsveranderingen (psychoses).

Met uitzondering van de grote epidemie van 1916 tot 1927 is dit een vrij zeldzame en geïsoleerde ziekte en zodanig beperkt gecatalogeerd. Bovendien, aangezien de psychologie een relatief recente en onexacte wetenschap is, is het moeilijk om deze encephalitis lethargica precies historisch te kaderen.
In 1580 woedde in Europa een ernstige, met koorts en lethargie gepaarde ziekte ('Morbus epidemicus per totam fere Europam Schlafkranheit dictus') die leidde tot Parkinsonisme en andere neurologische aandoeningen. Soortgelijke ernstige epidemieën deden zich voor in Londen tussen 1672 en 1675, door Thomas Sydenham omschreven als 'febris comatosa', maar dan gepaard met vreemde hikaanvallen. in 1695 beschreef Albrecht van Hildesheim identieke symptomen na een aanval bij een twintigjarige vrouw van somnolente encefalitis.
Voorts woedde een geïsoleerde doch ernstige epidemie tussen 1712 en 1713 in Tübingen, en wat lukraak verstrooide, kleinere epidemieën in de tweede helft van de achttiende eeuw in Frankrijk en Duitsland. Volgend op de grote griepepidemie van 1889 en 1890 stak in Italië de 'nona' de kop op: een verwoestende slaapziekte bij alle overlevenden, gevolgd door parkinsonisme en andere soortgelijke aandoeningen.
Er had zich nog nooit eerder een wereldwijde pandemie voorgedaan op een schaal zoals in de jaren 1916 en 1917. In de tien jaren dat de ziekte vervolgens woedde, kostte deze pandemie aan bijna vijf miljoen mensen het leven, om vervolgens in 1927 weer net zo geheimzinnig te verdwijnen als ze gekomen was. Sindsdien zijn er nauwelijks nog gevallen gerapporteerd.

Postencefalitis - het uitgebluste eindstadium met bijna alle symptomen van de ziekte van Parkinson - kan zich ontwikkelen na een aanval van encefalitis, soms pas een jaar na de ziekte. De oorzaak van encephalitis lethargica is nog onduidelijk, hoewel op basis van onderzoek van de Engelse doktoren Russell Dale en Andrew Church de ziekte beschouwd wordt als een massieve immuunreactie na een infectie van een streptococcus-achtige bacterie, diplococcus. Deze ziekte veroorzaakte in 1916 meer dan twintig miljoen doden wereldwijd, en de overlevenden ervan stond in vele gevallen een bijna even triest lot te wachten. Een andere hypothese zoekt een verband tussen deze epidemie en de Spaanse griep in 1918. 

In het vroege stadium van de ziekte moet vooral gepoogd worden de patiënt te stabiliseren en de ziekte in te dijken, wat erg moeilijk is vanwege de diversiteit en onvoorspelbaarheid ervan. Tot dusver is geen sluitende behandeling gevonden voor de initiële stadia, hoewel van één patiënt bekend is volledig te zijn gerecupereerd na een steroïde-kuur.
Andere patiënten hebben minder geluk gehad, waar de ziekte progressief evolueert naar een hersenaftakeling, gelijkend op Parkinsonverschijnselen. Hier wordt symptomatisch behandeld: levodopa en andere antiparkinson-medicijnen produceren vaak dramatische responsen. In het eind van de jaren zestig werd met levodopa geëxperimenteerd over meerdere jaren, maar de oorspronkelijk bemoedigende resultaten werden stopgezet, omdat de patiënten leden aan oncontroleerbare neveneffecten.

Als atypische ziekte met unieke symptomatische clusters waarbij geen enkele patiënt dezelfde symptomen of reacties op medicatie vertoont, is het geen eenvoudige ziekte om over te schrijven, en is de interesse erin doodgebloed, aangezien de laatste epidemie bijna tachtig jaar geleden voorviel. Bij het grote publiek zal de ziekte echter gekend blijven door het boek "Awakenings" (Nederlandse vertaling van Jos den Dekker "Ontwaken in verbijstering") van de neuroloog Oliver Sacks en vooral de verfilming ervan, met in de hoofdrollen Robin Williams en Robert De Niro (genomineerd voor drie Oscars). In dit boek beschrijft Sacks de gedoodverfde routine in de zaal met coma- en postencefalitispatiënten in het ziekenhuis Mount Carmel, gelegen in Bexley-On-Hudson (New York). Deze overlevers van de grote slaapziekte leefden al veertig jaar als zombies tot ze in de zomer van 1969 door een kuur met L-DOPA uit hun jarenlange winterslaap werden gewekt. De resultaten hiervan waren zowel miraculeus als desastreus. De verwarde patiënten, als kind langzaam ingeslapen, werden onvoorbereid wakker in een zestigjarig lichaam, en doordat ze vaak leden aan Parkinsonisme in een vergevorderd stadium en de hierbij horende waaier van neveneffecten moest de medicatie met de natte-vingermethode aangepast worden. Na drie jaar strijd werd de therapie stopgezet en hervatten de patiënten hun vegetatieve staat van bestaan, om af en toe nog eens wakker te kunnen worden, maar nooit meer met de intensiteit en de alertheid van die zomer van 1969.

De epidemie van 1917-1928 vormt tevens het onderdeel van een stripverhaal van Neil Gaiman: Sandman, waarin hij het eerste verhaal (de slaapziekte) beschrijft als 'opgesloten door Morpheus'.


</doc>
<doc id="208796" url="https://nl.wikipedia.org/wiki?curid=208796" title="Marfansyndroom">
Marfansyndroom

Het marfansyndroom of dystrophia mesodermalis congenita is een aangeboren en erfelijke (autosomaal dominante) afwijking van het bindweefsel die wordt veroorzaakt door een verstoring in bouw of functie van fibrillines. Dit weefsel komt op veel plaatsen in het lichaam voor. De belangrijkste marfanverschijnselen zijn te zien aan hart, bloedvaten, ogen en skelet. Het woord Syndroom geeft aan dat het gaat om een verzameling van afwijkingen die samen en juist in deze combinatie voorkomen. Alle verschijnselen samen zijn te verklaren vanuit één oorzaak. Op 25 juli 1991 werd ontdekt dat het syndroom veroorzaakt wordt door een mutatie in het fibrilline-1-gen.

Het marfansyndroom is genoemd naar de Franse kinderarts Antoine Marfan (1858-1942) die aan het eind van de 19e eeuw als eerste een patiëntje beschreef dat aan deze aandoening zou hebben geleden. Het syndroom komt overal ter wereld voor. Eén op de 10.000 mensen heeft deze aandoening. Het komt even vaak voor bij mannen als bij vrouwen. In Nederland zijn ongeveer 1500 mensen van wie is aangetoond dat zij deze aandoening hebben.

 De hieronder genoemde symptomen zijn kenmerkend voor het marfansyndroom, maar hoeven niet per se allemaal voor te komen. Voor de diagnose marfansyndroom moeten minimaal drie van deze kenmerken aanwezig zijn. Echt uitsluitsel kan alleen door middel van genetisch onderzoek worden verkregen. In een aantal gevallen is gebleken dat mensen die gediagnosticeerd waren met marfan, niet het afwijkende gen bleken te hebben (en dus / blijkbaar een andere bindweefselaandoening hadden).





Enkele beroemde mensen van wie wordt vermoed dat zij aan het marfansyndroom leden:
Op basis van onderzoek naar het skelet van Abraham Lincoln werd vermoed dat ook hij aan het marfansyndroom leed. Bij nader onderzoek is echter gebleken dat hij waarschijnlijk aan multipele endocriene neoplasie type 2b leed, een ziekte die vergelijkbare littekens op het skelet achterlaat.



</doc>
<doc id="208801" url="https://nl.wikipedia.org/wiki?curid=208801" title="Kleurtemperatuur">
Kleurtemperatuur

De kleurtemperatuur van een lichtbron voor wit licht is gedefinieerd als de temperatuur van een hypothetisch zwart lichaam waarvan het uitgestraalde licht dezelfde kleurindruk geeft als de lichtbron. De kleurtemperatuur wordt meestal uitgedrukt in kelvin (K). Volgens de verschuivingswet van Wien neemt de golflengte van het uitgestraalde licht af met toenemende temperatuur en heeft blauwachtig licht (korte golflengte) een hogere kleurtemperatuur dan roodachtig licht. Dit is tegengesteld aan de indruk die het licht op de mens maakt. Licht met een lage kleurtemperatuur wordt als "warmer" ervaren dan licht met een hoge kleurtemperatuur.

De kleur van het licht dat door een vel helderwit papier weerkaatst wordt, is in feite afhankelijk van het omgevingslicht. Bij verlichting door kunstlicht is de kleur anders dan bij verlichting door daglicht. Het oog corrigeert deze schijnkleur, doordat de betreffende kleurgevoelige cellen (de kegeltjes) na korte tijd sterker uitgeput raken en minder sterke signalen naar de hersenen leiden.

Bij foto- en filmopnamen vindt deze aanpassing echter niet automatisch plaats. Bij toepassing van lichtgevoelige films (zoals bij gewone fotografie) wordt daarom een filmtype gekozen dat is afgestemd op de kleurtemperatuur van de lichtbron. Vooral bij omkeerfilm, waarbij achteraf geen correctie mogelijk is, is het van belang het juiste filmtype te kiezen.

Bij digitale opnamen moet de witbalans worden ingesteld. Moderne apparatuur kan dit ook automatisch. TL-lampen vragen om een handmatige witbalans, omdat elke tl-lamp een andere kleurtemperatuur kan hebben (discontinu spectrum). Dit is te zien aan de laatste twee cijfers op de lamp.

Als bij het filmen of fotograferen de kleurgevoeligheid niet goed op de kleurtemperatuur van de lichtbron is afgestemd, zal dit tot onnatuurlijke kleuren leiden. Wanneer er sprake is van twee of meer lichtbronnen met een verschillende kleurtemperatuur, bijvoorbeeld daglicht (5500 K - 10.000 K) en kunstlicht (2800 K - 3300 K), zal men een keuze moeten maken voor een van de lichtbronnen. Een compromis kan men sluiten door een kleurtemperatuur tussen beide te kiezen, bijvoorbeeld 4300 K. Voor de beste resultaten zal de kleurtemperatuur van kunstlichtbronnen door middel van correctiefilters op het daglicht afgestemd moeten worden.

De kleurtemperatuur wordt behalve in kelvin ook uitgedrukt in mired, wat staat voor "micro reciprocal degree", ofwel 1 miljoen gedeeld door de kleurtemperatuur in kelvin. Daglicht van 5000 K heeft dan een waarde van 200 mired. Deze eenheid heeft als voordeel dat er eenvoudig mee gerekend kan worden. Een kleurcorrectiefilter veroorzaakt een vaste verschuiving van bijvoorbeeld 20 mired in de kleurtemperatuur. Een blauw filter van 20 mired geeft dan een daglichttemperatuur van 180 mired (5555 K), een rood filter van 20 mired geeft dan 220 mired (4545 K).



</doc>
<doc id="209177" url="https://nl.wikipedia.org/wiki?curid=209177" title="Winderigheid">
Winderigheid

Winderigheid of flatulentie wordt veroorzaakt door ingeslikte lucht en koolzuur en een mengsel van gassen dat door bacteriën en gisten in de darmen van zoogdieren wordt gemaakt. Het gas wordt via de anus afgegeven aan de lucht. Dat maakt een karakteristiek geluid. Het gas heeft meestal een geur gelijkend op die van een rottend ei.

Winderigheid wordt in de volksmond besproken met de term: 'een wind (of scheet, prot of ruft) laten'. De kunst van het winden laten wordt ook wel "petomanie" genoemd. Een petomaan is iemand die er genoegen in schept winden te laten. Petomaan komt van het Franse woord 'péter' wat 'winden laten' betekent.

De meeste dieren, zoals zoogdieren, vogels, vissen en insecten, laten winden.

De mens produceert gemiddeld 0,5 tot 1,5 liter darmgas per dag in 12 tot 25 winden. Darmgas is samengesteld uit meerdere reukloze gassen: stikstof (ingeslikt), zuurstof (ingeslikt), methaan (geproduceerd door anaerobe microben), koolstofdioxide (geproduceerd door aerobe microben, of ingeslikt), en waterstof (geproduceerd door sommige microben en opgenomen door andere). Geuren zijn het resultaat van kleine hoeveelheden van andere componenten (vaak zwavelverbindingen).

Stikstof is de belangrijkste component van darmgas. Methaan wordt vaak geassocieerd met winderigheid, maar onderzoek suggereert dat twee derde van alle mensen helemaal geen methaan produceert in hun winden. Methaan en waterstof zijn brandbaar, en dat geldt dan ook voor sommige winden. Winden hebben vaak een onprettige geur. Dit wordt veroorzaakt vooral door boterzuur en zwavelverbindingen zoals waterstofsulfide (geur van rotte eieren), carbonylsulfide en koolstofdisulfide, afbraakproducten van eiwitten.

In winden vindt men ook minuscule deeltjes ontlasting.

Gas in de darmen komt van exogene bronnen (ingeslikt) en endogene bronnen (meer dan de helft, in de darmen geproduceerd). Endogene gassen worden geproduceerd als bijproduct bij het verteren van bepaalde soorten voedsel. Winderigheidproducerend voedsel, ook wel "carminatief" voedsel genoemd, is vaak hoog in oligo- en polysachariden (specifieke koolhydraten als inuline), en ook bonen (raffinose), melk (lactose), uien, zoete aardappelen (raffinose), citrusschillen, broccoli, kool, aardperen (inuline), pruimen (sorbitol) enzovoort. Ook veel kruiden (onder andere basilicum, bonenkruid, dragon, salie en tijm) en specerijen (waaronder gember, koriander, look en munt) gelden als carminatief.

Het gas dat veroorzaakt wordt door het consumeren van deze producten, ontstaat doordat deze koolhydraten niet verteren in de dunne darm en dan als voedsel dienen voor bacteriën in de dikke darm (fermentatie), die op hun beurt veel gas produceren. Vooral bacteriën uit het geslacht "Clostridium" produceren veel gassen.

Bij mensen met een lactose-intolerantie, waaronder de meeste niet-Europeanen, die melk of voedsel met lactose consumeren, fermenteren bacteriën de lactose. Dit kan de oorzaak zijn van een grote gasproductie.

Veel onderzoek naar de productie van darmgassen werd gedaan naar aanleiding van het vliegen op grote hoogte, ruimtevluchten waar men zich blootstelt aan verlaagde atmosferische druk, en waar beperkte ruimte beschikbaar is, en stresssituaties aanwezig zijn.

Het geluid bij het laten van winden wordt veroorzaakt door het trillen van de anale opening. Het geluid is afhankelijk van de conditie van de sluitspier en de snelheid van het uitgestoten gas, maar ook andere factoren zoals vochtigheid, beharing en lichaamsvet spelen een rol.

Dieetaanpassingen kunnen de vorming van darmgas doen verminderen. Sommige specerijen helpen hierbij, bijvoorbeeld kurkuma (door de aanwezige curcumine) en komijn, evenals sommige soorten zeewier. Minder eten van voedsel rijk aan koolhydraten (rijst, pasta, aardappelen en brood) kan ook winderigheid doen verminderen. Neemt men voedsel als probiotica of prebiotica om de balans van de darmflora te herstellen, dan kan dat vermindering van winderigheid tot gevolg hebben, maar het kan ook juist de winderigheid doen toenemen. Verder zijn er nog farmacologische middelen beschikbaar, zoals enzymen.

De productie van darmgas en bijbehorende winderigheid zijn een normale functie van het spijsverteringsysteem. Het ophouden van winden is niet direct schadelijk voor het lichaam, maar kan ongemak en krampen veroorzaken.




</doc>
<doc id="209178" url="https://nl.wikipedia.org/wiki?curid=209178" title="Spierverslapping">
Spierverslapping

Spierverslapping wordt bereikt door spierverslappers.
Dit zijn, binnen de anesthesie, medicijnen die een blokkade leggen tussen de impulsoverdracht van zenuw naar spier.
Het resultaat zijn verslapte/verlamde spieren waardoor kunstmatige ademhaling of chirurgie mogelijk wordt.
Als de patiënt bijvoorbeeld in de buik wordt geopereerd zou deze zonder spierverslapping zijn darmen door de operatiewond naar buiten kunnen persen waardoor chirurgie lastig wordt.


</doc>
<doc id="209232" url="https://nl.wikipedia.org/wiki?curid=209232" title="Stoppelbaard">
Stoppelbaard

Een stoppelbaard is een baard waarvan de haren slechts enkele millimeters lang zijn, alsof deze pas een à twee dagen oud is.

In de tijd dat men slechts eenmaal per week naar de kapper (barbier, scheerbaas) ging om zich te laten scheren, was de stoppelbaard een teken van armoede. Alleen rijke mannen lieten zich dagelijks scheren.

Een stoppelbaard heeft ook een ruig, nonchalant imago. In plaats dat men zich glad scheert en er dus elegant en stijlvol uitziet, geeft de stoppelbaard eerder een wilder, gevaarlijker, "cool" imago. 

Er zijn speciale baardtrimmers om zo'n baard te onderhouden.




</doc>
<doc id="209515" url="https://nl.wikipedia.org/wiki?curid=209515" title="Fysiologische zoutoplossing">
Fysiologische zoutoplossing

Fysiologische zoutoplossing is een oplossing van 0,9 % NaCl (9 gram keukenzout per liter) in water, zodat de osmotische waarde van de verkregen oplossing overeenkomt met die van de lichaamsweefsels. Vaak wordt de naam afgekort tot 'fysiologisch zout'.

Een fysiologische zoutoplossing is isotoon en dus veilig (mits tevens steriel) bij het toedienen in het lichaam (intraveneus of om te spoelen). De osmolariteit is meteen ook het enige wat er fysiologisch aan is, qua samenstelling verschilt het sterk van die van plasma en extracellulair vocht. 

In ziekenhuizen worden fysiologische oplossingen gebruikt als infuus. Een infuus dat de hoeveelheid extracellulaire vloeistof moet aanvullen, bestaat uit fysiologisch zout. Fysiologische zoutoplossing bevat per liter 9 gram zout, wat bij toediening van meer dan een liter infuus per dag vrij snel problematisch kan zijn voor de bloeddruk en de nierfunctie van de patiënt. Wil men een nauwkeuriger benadering van de fysiologische concentraties van de diverse ionen, dan komen Ringerlactaat en de oplossing van Hartmann meer in aanmerking. Wil men vooral water geven, dan komt een 5% glucoseoplossing of een mengsel van half fysiologische zoutoplossing en half glucoseoplossing eerder in aanmerking. Er bestaat ook halfnormale fysiologische zoutoplossing ('slap zout') met 4,5 gram zout per liter.

Een veel voorkomende toepassing is in flessen kant-en-klaaroogspoeling die gebruikt worden in laboratoria en andere plaatsen waar gevaar bestaat dat chemicaliën in de ogen terechtkomen.

Voor toepassingen bij dieren, waar strikte steriliteit niet noodzakelijk is en veel fysiologische zoutoplossing nodig is, kan men een zeer schone emmer met 10 liter water vullen en er 90 g zout (uit een vooraf afgewogen zakje) in mengen. Dit mag echter nooit intraveneus toegediend worden! Het kan wel gebruikt worden om vuile wonden mee uit te spoelen.


</doc>
<doc id="209517" url="https://nl.wikipedia.org/wiki?curid=209517" title="Intraveneus">
Intraveneus

Intraveneus betekent letterlijk "in een ader" en wordt meestal gebruikt in het kader van een toedieningsvorm van een geneesmiddel met behulp van een injectie direct in de ader: íntraveneuze injectie.

Omdat de effecten hierbij zeer snel optreden en er bij vergissingen meestal geen weg terug is, mogen intraveneuze injecties in de regel alleen door een arts of verpleegkundige worden toegediend en in zeer dringende omstandigheden als toediening langs een andere weg te lang zou duren om verantwoord te zijn (bijvoorbeeld bij acute benauwdheid, gevaarlijke hartritmestoornissen, zeer ernstige infecties).

De biologische beschikbaarheid van de toegediende geneesmiddelen is daarmee meteen maximaal.

Risico's: ernstige, soms fataal verlopende allergische reacties, overdosering, bloeding, spuiten in een arterie in plaats van een vene (wat tot vaatkramp en necrose kan leiden).

Ook het infuus is meestal een intraveneuze toedieningsvorm.


</doc>
<doc id="209537" url="https://nl.wikipedia.org/wiki?curid=209537" title="Kno-arts of nko-arts">
Kno-arts of nko-arts

Een kno-arts (Nederlandse term) of nko-arts (Belgische term) is een medisch specialist op het gebied van otorinolaryngologie, die zich bezighoudt met onderzoek en behandeling van aandoeningen van keel, neus en oren. Na de basisopleiding van arts volgt een vier- tot vijfjarige specialisatie. Internationaal wordt het specialisme van otorinolaryngologie wel afgekort tot ORL.


Minder bekend is dat de kno/nko-arts soms ook afwijkingen in het overige hoofd-halsgebied behandelt, zoals gezwellen in de hals en in de speekselklieren. De arts besteedt ongeveer 75% van zijn tijd aan het spreekuur en 25% aan het doen van ingrepen, zoals opereren en poliklinische behandelingen.

Veel kinderen hebben ooit kennisgemaakt met de kno/nko-arts vanwege het zogeheten knippen van keel- en/of neusamandelen of het plaatsen van trommelvliesbuisjes.

Er is vaak een nauwe samenwerking nodig met logopedisten, foniaters en audiologen.



</doc>
<doc id="209627" url="https://nl.wikipedia.org/wiki?curid=209627" title="Zes zintuigen">
Zes zintuigen

In het boeddhisme erkent men zes zintuigen of gevoelsorganen (Pali: Salayatana), die de gehele beleving van de wereld door de mens omvatten. De zes zintuigen zijn: het fysiek lichaam, de ogen, de tong, de neus, de oren, en de geest. Elk zintuig of gevoelsorgaan heeft een overeenkomstig object waarmee contact gemaakt kan worden, en een overeenkomstig type bewustzijn. Het contact tussen deze drie (zintuig, object en bewustzijn) leidt tot het ontstaan van de zes typen gevoelens, die overeenkomen met de zes zintuigen.

Als men een vorm met het oog ziet, kan dit een oorzaak zijn voor vreugde, verdriet of gelijkmoedigheid. Dit geldt ook voor de overige vijf zintuigen. Inzicht in (en begrip van) de zes zintuigen en hun werking en invloed op het geestelijk welzijn is daarom van groot belang voor spirituele groei en het spiritueel welzijn.

De lering van de zes zintuigen speelt een grote rol in de lering van het afhankelijk ontstaan. Het afstand kunnen nemen van de wereld van de zes zintuigen vormt ook een belangrijk aspect van het loslaten of opgeven van wereldse belangen en interesses. Om dit te bereiken dient men gewaar van de zintuigen te zijn, zonder dat men gefascineerd is met de wereld die de zintuigen presenteren aan het bewustzijn.

De onderstaande tabel geeft een overzicht van de zes zintuigen en de overeenkomstige objecten en typen bewustzijn. Hier verwijst men naar met de term de achttien elementen. Gevoelens behoren overigens niet tot deze 18 elementen, daar zij het gevolg zijn van het contact tussen drie gerelateerde elementen.

In het boeddhisme zijn er geen zintuigen buiten deze zes. Overige zintuigen, die soms door in de biologie onderscheiden worden, zijn gebaseerd op de bovengenoemde zes zintuigen.

Bijvoorbeeld; Warmtezin en koudezin zijn volgens het boeddhisme in werkelijkheid gevoelens van warmte en koude, voor de perceptie waarvan er contact nodig is tussen het fysiek lichaam, een fysiek object (vlam, ijs) en het bewustzijn daarvan. Warmtezin en koudezin zijn daarom volgens de boeddhistische leer geen apart zintuig, zij vallen onder het zintuig van het fysiek lichaam.


</doc>
<doc id="209682" url="https://nl.wikipedia.org/wiki?curid=209682" title="Epileren">
Epileren

Epileren is het verwijderen van haar met inbegrip van de haarwortel met behulp van een pincet. De bedoeling is dat een haar langer wegblijft en niet als een stoppeltje terugkomt.

Het verwijderen van haar kan met een pincet, met was of hars of met een (elektrisch) epileerapparaat dat met kleine pincetjes of tangetjes automatisch haartjes uittrekt.

Epileren gebeurt op plekken waar haargroei minder gewenst is (wenkbrauwen, armen, benen), bikinilijn of waar deze ongewoon is, zoals op de bovenlip en kin alsook de wangen van een vrouw.

Een geëpileerd haartje kan teruggroeien. Als men wil dat een haar definitief verdwijnt, kan men het bij de wortel "verbranden", door het te laten laseren.
De haartjes kunnen na het epileren ook wegblijven, terwijl dit niet de bedoeling was. 
Met permanente make-up kunnen er weer, voor een paar jaar, haartjes getekend worden zodat de wenkbrauw weer een mooie vorm krijgt. 


</doc>
<doc id="210077" url="https://nl.wikipedia.org/wiki?curid=210077" title="Doctor of Veterinary Medicine">
Doctor of Veterinary Medicine

Doctor of Veterinary Medicine (afkorting: "D.V.M.", "DVM" of "VMD") is de academische titel of graad die gevoerd wordt door dierenartsen in de Verenigde Staten en Canada. De graad DVM is in deze landen echter niet een research-doctoraat (leidende tot PhD) maar een 'first-degree' of 'first-professional' doctoraat.

In andere Angelsaksische landen verkrijgen dierenartsen na afronding van hun opleiding hiervoor geen doctoraat maar een Master’s degree (zoals in Nederland, vergelijkbaar met de doctorandusgraad).

De titel vindt de laatste jaren steeds meer ingang bij dierenartsen in Nederland en Vlaanderen, vooral bij diegenen die een baan hebben in het medisch onderzoek en/of werken bij universitair medische centra. Veelal werken zij samen met dierenartsen in het buitenland en het gebruik van deze (Amerikaanse) titel leidt internationaal tot meer herkenbaarheid. In Vlaanderen wordt deze titel zelfs al aangeboden bij sommige universiteiten na afronding van speciale 'Engelstalige' opleidingen tot dierenarts. Het gebruik ervan is in Nederland echter (nog) niet wettelijk erkend. In Nederland is de titel doctor namelijk gereserveerd voor diegenen die een wetenschappelijke promotie hebben afgerond.



</doc>
<doc id="210238" url="https://nl.wikipedia.org/wiki?curid=210238" title="Kuif">
Kuif

Een kuif is haar dat recht op de hoofdhuid staat. Een kuif kan op natuurlijke wijze ontstaan doordat zich op het hoofd twee kruinen bevinden. De kuif ontstaat op de plaats waar de natuurlijke richting van het haar van de ene kruin, "botst" met de richting van het haar van de andere kruin. Een kuif kan ook kunstmatig worden gemaakt met behulp van diverse haarsmeersels.

Een bekende drager van een kuif is de stripheld Tintin, die daardoor in de Nederlandse vertaling Kuifje werd genoemd. Andere voorbeelden zijn Elvis Presley, Suske, tante Sidonia, Rikki en Cowboy Henk.

Ook de nozems van de jaren 50 waren notoire kuifdragers. Door het vele gebruik van brillantine met de daarbij behorende vette structuur hadden zij ook wel de naam "vetkuiven". 

Een kuif wordt ook wel toupet genoemd. Het maken (kammen) van een kuif heet daarom "touperen".

Sommige dieren hebben een vergelijkbare bos veren of haren op de kop, zoals bij de kuifleeuwerik en de "kuifaap" (de gewone meerkat). De kuif bij dieren is vaak beweeglijk en het omhoogzetten van de kuif heeft dan een communicatieve functie tussen soortgenoten.



</doc>
<doc id="210399" url="https://nl.wikipedia.org/wiki?curid=210399" title="Myxozoa">
Myxozoa

De Myxozoa vormen een stam van de (meercellige) dieren. Het zijn microscopische parasitaire dieren. De naam "myxozoa" is afkomstig uit het Grieks en is samengesteld uit de woorden "myx" (slijm) en "zoön" (dier).

De Myxozoa hebben de aandacht op zich gevestigd omdat ze veel commerciële vis infecteren zoals zalm en forel. Veel Myxozoa hebben een levenscyclus met twee gastheren, een vis en een ringworm (Annelida) of mosdiertje (Bryozoa). Infectie vindt plaats door sporen die bestaan uit één of twee sporoblasten en één of twee capsules met uitsteeksels die zicht aan de gastheer hechten. De sporoblasten kruipen dan door de huid en ontwikkelen zich tot meerdere cellen met meerdere kernen. Hieruit kunnen zich weer nieuwe sporen ontwikkelen.

Oorspronkelijk werden de Myxozoa ingedeeld bij de protozoa, maar onderzoek heeft uitgewezen dat ze afstammen van meercelligen. Er zijn aanwijzingen voor verwantschap met de neteldieren. Op basis van onderzoek in 2002 aan de voorheen nergens ingedeelde wormachtige "Buddenbrockia plumatellae", werd de conclusie getrokken dat dit dier tot de Myxozoa moet worden gerekend, en dat de Myxozoa tot de Bilateria behoren. Een extra aanwijzing daarvoor is dat Myxozoa hoxgenen bezitten, die verondersteld worden alleen in de Bilateria voor te komen.

De Myxozoa worden onderverdeeld in twee klassen:

De klasse Actinosporea is afgeschaft en wordt gezien als een specifieke verschijning in de levenscyclus van de Myxosporea.



</doc>
<doc id="210430" url="https://nl.wikipedia.org/wiki?curid=210430" title="Slijmzwammen">
Slijmzwammen

De slijmzwammen (Mycetozoa) zijn een groep eukaryote organismen, die zich voortplanten door middel van sporen. De positie van de groep is recent sterk aan verandering onderhevig en staat nog ter discussie. Voorheen werden ze tot het rijk schimmels, in de supergroep Opisthokonta gerekend. Tegenwoordig worden ze vaak in de supergroep Amoebozoa geplaatst maar er zijn ook auteurs die ze als een apart eukaryoot rijk, naast onder andere planten, dieren en schimmels, beschouwen.

Slijmzwammen komen veel voor, maar zijn meestal onopvallend. Een beperkt aantal soorten heeft een Nederlandse naam zoals Heksenboter, Bloedweizwam en Zilveren boomkussen.

Slijmzwammen werden in het verleden ingedeeld bij de fungi op basis van morfologische kenmerken. Sinds het mogelijk is om met behulp van DNA de verwantschappen tussen organismen te onderzoeken, is duidelijk geworden dat slijmzwammen en fungi geen directe gemeenschappelijke voorouder hebben. De morfologische overeenkomsten berusten op analogie. Een belangrijk verschil tussen slijmzwammen en fungi is de celwand: de celwanden van fungi bestaan uit chitine, die van slijmzwammen niet.

De slijmzwammen worden onderverdeeld in drie subgroepen. Zolang de positie van de groep onduidelijk is, hebben die subgroepen geen rang. Er worden verschillende namen gebruikt als gevolg van verschillende (soms verouderde) inzichten over de fylogenetische positie. Zo worden de Plasmodiale slijmzwammen aangeduid met de naam 'Myxomycota' als die groep als een apart rijk wordt beschouwd, en met de naam 'Myxogastria' wanneer ze als klasse worden beschouwd.

De plasmodiale slijmzwammen (Myxomycota of Myxogastria) bestaan uit cellen die zijn samengevoegd tot een kruipend plasmodium. Het geheel kan eruitzien als een klodder slijm en zich gedragen als een gigantische amoebe met vele celkernen. Er is zelfs een soort die op deze manier 80 centimeter groot kan worden. Voor de voortplanting vormt het plasmodium een beschermend vlies waarop sporenlichamen groeien. De sporen verspreiden zich, en daaruit ontstaan eencellige organismen, die weer uit kunnen groeien tot een plasmodium.

Bij de cellulaire slijmzwammen (Acrasiomycota of Dictyostelia) klonteren de cellen wel samen, maar blijven individueel herkenbaar. Ze worden onderverdeeld in Protostelidae, Acrasidae en Dictyostelidae

Over de waterslijmzwammen (Hydromyxomycetes) is weinig bekend. Ze leven in zout water als parasiet of epifyt op wieren. Ze worden ook wel bij de schimmels geplaatst.



</doc>
<doc id="210485" url="https://nl.wikipedia.org/wiki?curid=210485" title="Heksenboter">
Heksenboter

Heksenboter of runbloem ("Fuligo septica") is een slijmzwam. Het bestaat uit een geel plasmodium dat zich kan verplaatsen en daarbij een glanzend spoor achterlaat. Heksenboter voedt zich met micro-organismen.

Heksenboter komt in de hele wereld algemeen voor op dood hout en heeft in verschillende landen vergelijkbare namen als "Troll butter", "Dog vomit slime" (Engels) en "Trollsmör" (Zweeds).

Net als andere plasmodiale slijmzwammen heeft Heksenboter een levenscyclus met verschillende stadia. Als spore wordt het gemakkelijk passief verplaatst, bijvoorbeeld door de wind en door insecten. De spore is haploïd en na versmelting van een complementaire spore ontstaat een flagellate cel met één celkern. Deze groeit uit tot een plasmodium met een groot aantal celkernen. Het plasmodium is omgeven met een eenvoudig membraan en kan zich op eigen kracht verplaatsen. Ten slotte verhardt het plasmodium aan de buitenkant en vormt daar sporen, en dan begint de cyclus opnieuw.

In een Braziliaans onderzoek werd geconcludeerd dat de sporevorming van Heksenboter bevorderd wordt door regenval. Overigens wordt de aanwezigheid van Heksenboter op bagasse van suikerriet beschouwd als een risico voor de werkers: het veroorzaakt allergieën en andere ziekten.

Uit een onderzoek is gebleken dat Heksenboter opvallend veel metalen opneemt. Heksenboter bevatte in een Duits onderzoek 240 maal meer zink dan de omgeving, en ook de gehaltes aan koper en cadmium waren veel hoger dan de omgevingswaarden. Het gehalte aan calcium was zelfs 11% van het drooggewicht van het organisme.



</doc>
<doc id="210557" url="https://nl.wikipedia.org/wiki?curid=210557" title="Plasmodiale slijmzwammen">
Plasmodiale slijmzwammen

De plasmodiale slijmzwammen of echte slijmzwammen (Myxogastria, Myxogastromycetidae of Eumixa, soms ook Myxomycota) vormen een subklasse van de slijmzwammen. Ze worden gekenmerkt door de vorming van een plasmodium, een eenheid van samengesmolten cellen waarin de oorspronkelijke celkernen aanwezig blijven. Er bevinden zich meer dan 10.000 celkernen in zo'n plasmodium, dat zich synchroon delen. Een dergelijk plasmodium kan vrij groot worden, soms zelfs een vierkante meter bedekken. In het cytoplasma worden kanalen gevormd ter bevordering van diffusie en transport van organellen, met name voedingsvacuolen en secretie-organellen. Deze kanalen zien eruit als aders, die zich door het cytoplasma vertakken.

Plasmodiale slijmzwammen kunnen zich bewegen en laten daarbij vaak een zichtbaar spoor achter. Ze voeden zich met micro-organismen en schimmelsporen en -hyphen. Na verloop van tijd ontstaan er sporenlichamen aan de bovenkant, waarin door meiose haploïde sporen ontstaan. Bij gunstige omstandigheden worden de sporen losgelaten. Ze moeten zich dan verenigen met een complementaire spore, waaruit dan een diploïde cel ontstaat, die weer kan uitgroeien tot een plasmodium.

Het is gebleken dat plasmodiale slijmzwammen zelfs een zeker "intelligent" gedrag vertonen. Ze zijn in staat om in een doolhof de kortste weg naar een voedselbron te vinden en ze kunnen hun lichaam zodanig van vorm veranderen dat ze maximaal profijt halen van meerdere voedselbronnen. De delen van het lichaam blijven dan onderling verbonden met buisvormige structuren.

In een Russisch onderzoek worden vier habitats met een verschillende soortensamenstelling onderscheiden:

Daarnaast zijn er enkele specifieke habitats, zoals in mossen, waarschijnlijk gerelateerd aan slijmalgen, en hoog in de bergen op plantenresten in de buurt van smeltwater.

Er zijn 600 - 1000 soorten beschreven, die in een aantal orden worden ondergebracht. Bij het onderscheiden van soorten spelen morfologische eigenschappen van sporenlichamen een essentiële rol.




</doc>
<doc id="211381" url="https://nl.wikipedia.org/wiki?curid=211381" title="Adolf Fick">
Adolf Fick

Adolf Eugen Fick (Kassel, 3 september 1829 – Blankenberge (België), 21 augustus 1901) was een Duits fysioloog, het bekendst door de naar hem vernoemde diffusiewetten en zijn uitvinding van de contactlens. Hij haalde zijn doctoraat in de medicijnen in 1851 in Marburg.

In 1855 introduceerde hij de Wet van Fick, betreffende de diffusie van een gas door een vloeistofmembraan. 

In 1870 was hij de eerste die een techniek bedacht voor het meten van de hartcapaciteit, het zogenaamde Principe van Fick. 

In 1887 ontwikkelde hij een lens die moet worden gezien als de eerste succesvolle toepassing van een contactlens. Hij testte deze lens, gemaakt van bruin glas, voor het eerst op konijnen, daarna op zichzelf en nog later op een kleine groep vrijwilligers. Zijn vinding werd in de volgende jaren verder uitontwikkeld door diverse andere uitvinders.


</doc>
<doc id="212081" url="https://nl.wikipedia.org/wiki?curid=212081" title="Kiwimodel">
Kiwimodel

Het kiwimodel is een Nieuw-Zeelands model voor terugbetaling van geneesmiddelen, waarbij de overheid openbare aanbestedingen uitschrijft. Alleen de prijs van het goedkoopste medicijn dat respectievelijk alle nodige werkzame bestanddelen bevat in een vergelijking tussen alle merkartikelen en dat redelijkerwijs het beoogde resultaat zal geven, wordt terugbetaald door de ziekteverzekering. In Nieuw-Zeeland is de overheidsinstantie PHARMAC verantwoordelijk voor de uitvoering.

Het model kan een aantal varianten hebben, naargelang welke geneesmiddelen in de aanbestedingen opgenomen worden. Het model is in België in 2004 veel geciteerd naar aanleiding van een boek van Dirk Van Duppen over de overdreven hoge prijzen van geneesmiddelen.

In april 2005 werd een afgeslankte versie van het kiwimodel door het Belgische parlement aangenomen. De aanbesteding gebeurde alleen voor een aantal generische geneesmiddelen, zoals de anticonceptiepil.

De naam komt van het woord kiwi, een bijnaam voor Nieuw-Zeelanders, verwijzend naar de loopvogel die in Nieuw-Zeeland voorkomt.


</doc>
<doc id="212133" url="https://nl.wikipedia.org/wiki?curid=212133" title="Postpoliosyndroom">
Postpoliosyndroom

Het postpoliosyndroom (afgekort PPS) is een ziekteverschijnsel dat zich voordoet bij mensen die jaren geleden polio hebben gehad.

Een aantal mensen dat vroeger poliomyelitis heeft gehad, blijkt vijftien tot veertig jaar na de oorspronkelijke ziekte last te krijgen van nieuwe verschijnselen, zoals:

Deze klachten worden voornamelijk veroorzaakt doordat zenuwtakjes die na de polio werden gevormd en de verbinding van de spiervezels met het ruggenmerg gedeeltelijk herstelden, geleidelijk aan hun functie verliezen.

Chronische overbelasting is een belangrijke factor bij het ontstaan van het postpoliosyndroom.



</doc>
<doc id="212209" url="https://nl.wikipedia.org/wiki?curid=212209" title="Groenwieren">
Groenwieren

Groenwieren ("Chlorophyta") zijn organismen die nauw verwant zijn aan de planten. Ze bevatten hetzelfde type bladgroen (chlorofyl b), dezelfde pigmenten, zetmeel als reservevoedsel en celwanden van cellulose. De meeste groenwieren leven in zoet water, maar ook in zout water zijn vele soorten te vinden, als plankton of groeiend op een substraat.

Groenwieren kunnen voorkomen als eencelligen, in kolonies, of in gedifferentieerde vorm. Sommige groenwieren gaan een symbiotische relatie aan met schimmels, en zijn dan bekend als korstmossen.

Groenwieren werden vroeger bij de planten ingedeeld, nu wordt vaak voor de overkoepelende groep de term "Viridiplantae" (groene planten) gebruikt, andere termen zijn "Chlorobionta" en "Chloroplastida".


</doc>
<doc id="212375" url="https://nl.wikipedia.org/wiki?curid=212375" title="Vereniging MARTIJN">
Vereniging MARTIJN

Vereniging MARTIJN was een Nederlandse vereniging die streefde naar wettelijke en maatschappelijke acceptatie van seksuele relaties tussen volwassenen en kinderen. De vereniging werd bekritiseerd vanwege het positieve standpunt ten aanzien van pedofilie.

Op 27 juni 2012 heeft de rechtbank in Assen de vereniging verboden. De rechtbank achtte seksueel contact tussen volwassenen en kinderen in strijd met de algemeen aanvaarde normen en waarden die in de Nederlandse maatschappij gelden. De vereniging werd meteen ontbonden hoewel ze recht had op hoger beroep binnen drie maanden. Op 2 april 2013 werd dit verbod vernietigd door het gerechtshof in Leeuwarden, nadat de vereniging in hoger beroep was gegaan. Op 18 april 2014 vernietigde de Hoge Raad de uitspraak uit 2013 in cassatie en bekrachtigde de beschikking van de rechtbank in Assen, waardoor de vereniging verboden werd.

De organisatie werd in 1982 te Hoogeveen opgericht. Het oorspronkelijke idee van Martijn was afkomstig van een man bekend als 'Theo', toen hij in de gevangenis zat wegens een zedendelict in 's-Hertogenbosch. Tijdens het uitzitten van zijn straf kwam hij op het idee om een vereniging of stichting te beginnen om pedofielen, die hetzelfde meemaakten of meegemaakt hadden als hij, middels een publicatie bij elkaar te brengen. Nog vanuit de gevangenis begon hij met het uitgeven van het blad Martijn (de voorloper van OK magazine).

Het blad werd in elkaar gezet door drie vrienden in Hoogeveen. Nadat Theo afhaakte, werd er een nieuwe club gevormd door het initiatief van iemand die bekendstaat als 'Duif'. Uiteindelijk leidde dit in november 1982 tot officiële registratie van de vereniging Martijn via de notaris bij de Kamer van Koophandel. De vereniging was dus vernoemd naar het blad Martijn.

De Vereniging Martijn was van mening dat erotische contacten en wederzijds als plezierig ervaren seksuele relaties tussen volwassenen en kinderen niet schadelijk zijn en dat deze maatschappelijk geaccepteerd zouden moeten worden. In de statuten en op de website werd dit echter niet zo expliciet gesteld: de vereniging koos voor termen als "ouderen-jongeren relaties" en "lichamelijke intimiteit." Uit de website bleek echter dat de leden zich vooral richtte op seksuele relaties en contacten met kinderen, die wettelijk verboden zijn in onder andere Nederland en België.

De Vereniging Martijn vond dat alle vormen van lichamelijke intimiteit met kinderen toegestaan zouden moeten zijn, zolang men zich aan enkele richtlijnen zou houden. Onder deze voorgestelde richtlijnen vielen openheid naar de ouders van het kind en instemming van het kind zonder geweld, dwang of overmacht.

Een deel van de activiteiten had betrekking op het bieden van informatie aan leden van de vereniging en de samenleving als geheel. Een ander deel van de activiteiten spitste zich toe op het treden in de publiciteit en het zoeken van een dialoog met de pers en politiek.

Martijn was verantwoordelijk voor de uitgave van het omstreden Nederlandstalige driemaandelijkse OK magazine (niet te verwarren met het gelijknamige Engelstalige glossyblad). Het blad had een oplage van 500 exemplaren. "OK" staat voor "Oudere-Kind". Het tijdschrift bevatte essays, proza - onder andere ingezonden brieven waar seksuele handelingen met kinderen worden beschreven - en illustraties zoals afbeeldingen van schaars geklede of naakte kinderen, voornamelijk jongens. Verder werden er poëzie en boekbesprekingen gepubliceerd. Het blad werd toegezonden aan de circa 200 leden van de vereniging en was ook verkrijgbaar in een beperkt aantal boekhandels.

Op 17 mei 2005 veroordeelde de rechtbank Almelo een verdachte wegens bezit van en handel in kinderporno op basis van een groot aantal afbeeldingen, waaronder een foto van een naakte jongen met de rug tegen een glad oppervlak, het geslachtsdeel duidelijk in beeld gebracht in OK magazine nr. 57.

De website van de vereniging bood informatie over pedofilie en had een uitgebreid nieuwsarchief dat regelmatig actueel werd gehouden met citaten uit de media, met name kranten en websites, soms voorzien van commentaar. Bij de selectie van deze citaten en met name bij het commentaar werd uitgegaan van de doelstelling van de vereniging.

Onderdeel van deze website was een forum, waarop eind augustus 2009 ongeveer 186 forumleden toegang hadden om berichten te plaatsen.

In 1994 is de Vereniging Martijn uit de ILGA gezet met als motivatie ""Groeperingen en Verenigingen met als hoofddoel het promoten of ondersteunen van pedofilie zijn niet compatibel met de toekomstige ontwikkeling van ILGA"". ILGA Vertegenwoordigt meer dan vierhonderd holebi-groeperingen in ongeveer negentig landen.

In Nederland en België is seksueel contact tussen een volwassene en een kind jonger dan zestien jaar bij wet verboden en met name seks met kinderen jonger dan twaalf wordt als een zeer ernstige misdaad beschouwd. Terwijl Vereniging Martijn op haar website de leden aanraadde "zich aan de wet te houden", trachtte het actiecomité Stop MARTIJN in 2003 de vereniging tot opheffing te dwingen via artikel 2:20 BW (strijd met de goede zeden en openbare orde). Eind november 2011 werkten CDA en ChristenUnie aan wetsvoorstel dat het mogelijk moest maken de vereniging te verbieden hun activiteiten voort te zetten.

Onmiddellijke aanleiding voor de oprichting van het Actiecomité Stop MARTIJN op 20 juni 2003, door de politieke partijen Nieuw Rechts en de Nieuwe Nationale Partij, was het voornemen van de Vereniging Martijn om deel te nemen aan Roze Zaterdag 2003 te Deventer hoewel de organisatoren hen de toegang hadden geweigerd. Uiteindelijk daagde één sympathisant van Martijn op om tegen de uitsluiting te protesteren. Zo hadden ook de organisatoren van Roze Zaterdag 2007 te Bergen op Zoom vooraf gesteld dat Vereniging Martijn op geen enkele wijze bij de evenementen zou worden toegelaten en dat actie zou worden ondernomen mocht zij zich alsnog onder een andere naam hebben ingeschreven.

Op de website van de Vereniging Martijn werden in 2007 foto's geplaatst van Prinses Amalia (dochter van Willem Alexander en Maxima) en van Anna en Lucas (de kinderen van prins Maurits en prinses Marilène). De ouders van deze kinderen spanden hier een kort geding tegen aan. Zij waren ontsteld dat foto’s van hun kinderen op een website van een vereniging van pedofielen werden afgebeeld en zij wensten hun kinderen verre te houden van (de vereniging van) pedofielen. De website van "stopchildabuse" had melding gemaakt van de publicatie van de foto's op de website Martijn. Martijn accepteerde dat het plaatsen van de foto's onjuist was, maar was van mening dat niet de vereniging daarvoor aansprakelijk was, maar de persoon die de foto's op het forum geplaatst had.

Op 1 november 2007 bepaalde de voorzieningenrechter dat het niet meer toegestaan is deze foto's op de website te plaatsen. Als motivering werd gesteld: "Door het publiceren van die foto's wordt inbreuk gemaakt op het portretrecht van die kinderen en op de persoonlijke levenssfeer van die leden van de koninklijke familie. Daarbij heeft de voorzieningenrechter het karakter van de website van Martijn in aanmerking genomen". Daarbij heeft de voorzieningenrechter erkend dat de vereniging Martijn vrijheid van meningsuiting toekomt, maar dat niemand hoeft te dulden dat in dat publieke debat de persoonlijke levenssfeer van een persoon wordt geschonden.

In september 2010 heeft justitie een huiszoeking gedaan bij de voorzitter van de vereniging Ad van den Berg. Deze bevestigde aan een journalist dat er inderdaad kinderporno op de in beslag genomen computers stond, maar hij beweerde dat hij dit voor wetenschappelijke doeleinden had. In maart 2011 bleek na uitgebreid onderzoek dat er een grote hoeveelheid kinderporno gevonden was. Meer informatiedragers werden in beslag genomen toen Van den Berg werd gearresteerd op 29 maart 2011.
Op 4 oktober 2011 werd tijdens de rechtszaak tegen Van Den Berg vier jaar celstraf geëist, waarvan acht maanden voorwaardelijk met een proeftijd van vijf jaar. Hij zou 150.000 foto's en 7500 video's met kinderporno in bezit gehad hebben, waarvan 12.000 foto's waar hij zelf ook op stond. De officier van justitie noemde de foto's "zeer schokkend".

Het Ministerie van Veiligheid en Justitie oordeelde op 18 juni 2011 dat de activiteiten van de vereniging niet strafbaar zijn onder Nederlands recht. Hoewel er individuele leden van de vereniging verdacht worden van, dan wel veroordeeld zijn voor, strafbare zaken werden de strafbare feiten niet gepleegd in het kader van werkzaamheden voor de vereniging. Derhalve was er geen mogelijkheid om de vereniging te vervolgen, te verbieden of te laten ontbinden. RTL Nieuws onthulde hierna dat acht (ex)-bestuursleden veroordeeld zijn wegens zedendelicten.

De Tweede Kamer debatteerde na het zomerreces van 2011 over een verbod van de vereniging, naar aanleiding van een burgerinitiatief van Henk Bres.

Op 18 november 2011 deed het gerechtshof Leeuwarden uitspraak in een artikel 12-procedure, aangespannen namens de ouders van een misbruikt kind. De klagers wilden dat de Vereniging werd vervolgd wegens uitlokken van en medeplichtigheid aan seksueel misbruik van hun kind. De dader zou advies hebben gekregen vanuit Martijn. Het gerechtshof zag geen reden voor vervolging door het OM.

Eind 2011 verzocht het OM de civiele rechter om verbod van de vereniging Martijn.

Op 27 juni 2012 leidde deze procedure ertoe dat de vereniging Martijn door de rechtbank in Assen werd verboden. De rechter constateerde dat Martijn seksuele relaties tussen volwassenen en kinderen verheerlijkt, en beschouwde dit als een fundamentele inbreuk op de rechten van het kind.

Op 3 juni 2012 heeft Vereniging Martijn via haar advocaat Bart Swier aangekondigd in hoger beroep te willen gaan. Bij beschikking van 2 april 2013 vernietigde het gerechtshof Arnhem-Leeuwarden de beschikking van de rechtbank Assen en verwierp het alsnog het beroep van het Openbaar Ministerie om de vereniging te ontbinden.

Op 5 maart 2014 publiceerde de advocaat-generaal een advies aan de Hoge Raad om de vereniging alsnog te verbieden. De Hoge Raad heeft dit advies op 18 april in zijn uitspraak overgenomen.




</doc>
<doc id="212625" url="https://nl.wikipedia.org/wiki?curid=212625" title="Isabelle Durant">
Isabelle Durant

Isabelle A.J. Durant (Brussel, 4 september 1954) is een Franstalige Belgische politica voor Ecolo en voormalig minister.

Durant werd beroepshalve verpleegster. Nadat ze in 1994 aan de UCL licentiaat economische en sociale politiek werd, werd ze vervolgens lerares.

Via Jacky Morael en Olivier Deleuze verzeilde Durant in de groene partij Ecolo en was voor deze partij van 1991 tot 1994 parlementair medewerker in het Brussels Hoofdstedelijk Parlement. Vervolgens was ze van 1994 tot 1999 samen met Jacky Morael federaal secretaris en woordvoerder van de partij. In 1999 nam ze ontslag uit deze functies om vicepremier en minister van Transport en Mobiliteit te worden in de regering-Verhofstadt I, een mandaat dat ze bleef uitoefenen tot in 2003. 

Als groene verkeersminister vernieuwde Isabelle Durant de Wet voor Verkeersveiligheid volledig. Er kwam meer aandacht voor de rechten en de veiligheid van voetgangers en fietsers, de zogeheten 'kwetsbare weggebruikers'. De statistieken voor verkeersongevallen daalden met 12 procent. Aanvankelijke kritiek over hogere boetes verhinderde niet dat de wet gestemd werd: in de Kamer van Volksvertegenwoordigers stemde niemand tegen.

Onder haar impuls werd de Nationale Maatschappij der Belgische Spoorwegen (NMBS) grondig hervormd. Het kwam tot een botsing met spoorbaas Etienne Schouppe (tevens lid van de CD&V), die plaats moest maken voor Karel Vinck. De Wet van 1991 op de overheidsbedrijven werd aangepast zodat de boekhouding transparanter werd.

Isabelle Durant verraste in 2000 vriend en vijand met haar voorstel om de nachtvluchten af te schaffen. Ze wilde de nachtrust van alle omwonenden garanderen. Protest van de lokale bedrijven leidde tot een crisis met premier Guy Verhofstadt. Sindsdien zijn er al talloze rechtszaken geweest, en is men al verscheidene keren van traject veranderd. Maar geen enkel traject leidde tot algehele tevredenheid.

Ontevreden over de starre houding van de Parti Socialiste in het dossier, verliet Isabelle Durant in mei 2003 de federale regering, met haar partijgenoot Olivier Deleuze.

Van 2003 tot 2009 was Isabelle Durant als rechtstreeks gekozen senator lid van de Senaat, waar ze van 2003 tot 2007 de Ecolo-fractie leidde, en van 2004 tot 2009 was ze samen met Jean-Michel Javaux federaal secretaris van Ecolo. Sinds 2006 is ze tevens gemeenteraadslid van Schaarbeek, waar ze voor de gemeenteverkiezingen in oktober 2006 kandidaat-burgemeester was.

Van 2009 tot 2014 zetelde ze in het Europees Parlement, waar ze vicevoorzitter was en waardoor ze deel uitmaakte Bureau.

Op 15 september 2010 steunde Durant het nieuwe initiatief "Spinelligroep" in het Europees Parlement met Guy Verhofstadt, Daniel Cohn-Bendit en Sylvie Goulard om een nieuwe impuls aan de strijd voor een federale Europa te geven. Beroemde aanhangers zijn Jacques Delors, Mario Monti, Andrew Duff, Elmar Brok, Pat Cox, Joschka Fischer.

Bij de Europese verkiezingen 2014 stond Durant niet meer op de Ecolo-lijst, nadat haar partij koos om Philippe Lamberts als lijsttrekker aan te duiden.. Bij de verkiezingen van 2014 werd ze echter wel verkozen tot lid van het Brussels Hoofdstedelijk Parlement en ging er zetelen.



</doc>
<doc id="212669" url="https://nl.wikipedia.org/wiki?curid=212669" title="Signaalhond">
Signaalhond

Signaalhonden zijn een categorie assistentiehonden die speciaal zijn geselecteerd en getraind om dove en slechthorende mensen te assisteren. Signaalhonden worden meestal binnen een tot anderhalf jaar getraind. Hiervoor worden veel bordercollies gebruikt, maar ook de Nova Scotia duck tolling retriever, het kooikerhondje en andere rassen.

Ze attenderen hun bazen op belangrijke geluiden zoals deurbel, rookalarm, passerend verkeer, het roepen van de naam, gehuil van baby, telefoon of een wekker.

Een signaalhond waarschuwt als volgt:

Het voordeel van een signaalhond boven een technisch wek- en waarschuwingssysteem is dat een hond niet alleen bij de dove thuis maar ook op straat of andere plaatsen kan waarschuwen voor geluiden. Ook zijn er sociaal-emotionele voordelen (altijd gezelschap, verantwoordelijkheidsgevoel, men wordt sneller aangesproken dan zonder hond) aan verbonden.
En het kan een alternatieve oplossing zijn voor mensen die zich niet prettig voelen bij het gebruik van een waarschuwingssysteem.



</doc>
<doc id="212819" url="https://nl.wikipedia.org/wiki?curid=212819" title="Assistentiehond">
Assistentiehond

Een assistentiehond is een hond die speciaal getraind is om mensen met een handicap te helpen.

Volgens Assistance Dogs International zijn er drie soorten assistentiehonden: 
In Nederland houden vijf opleidingsinstituten zich bezig met de opleiding en training van assistentiehonden.

In België leiden 12 verenigingen assistentiehonden op. Het gaat hier over blindengeleidehonden, hulphonden, epilepsiehonden en signaalhonden.

Mensen met een assistentiehond worden soms de toegang geweigerd tot openbare gelegenheden zoals bioscopen, restaurants of taxi. Er wordt daarom gepleit voor wetgeving waarin de rechten en plichten van assistentiehondgebruikers is vastgelegd. Dat zou kunnen via aanpassing van de Algemene wet gelijke behandeling. In Engeland en Frankrijk bestaat reeds wetgeving over assistentiehonden.

In Nederland zijn er verschillende mogelijkheden om een assistentiehond via een instantie te verkrijgen. Zo is er de mogelijkheid een assistentiehond te verkrijgen die door de instantie voor de persoon in kwestie wordt opgeleid. De honden leren basisvaardigheden die de gebruiker kunnen ondersteunen in het dagelijks leven. Ook bestaat de mogelijkheid om een eigen assistentiehond op te leiden door middel van teamtraining.

In de teamtraining leidt de persoon die een assistentiehond nodig heeft samen met een professionele instructeur de eigen hond, of een door de school geplaatste hond, zelf op in de thuissituatie. Uiteraard zijn er aan de honden eisen verbonden. Zo moet de hond gedragsmatig stabiel zijn. Dit houdt in dat de hond sociaal gedrag vertoont naar mensen en andere dieren. Daarnaast moet de hond niet angstig van aard zijn. Dit wordt getoetst door middel van een gedragstest.

Ook worden er medische eisen gesteld. De honden worden getest door een erkende orthopeed op heup- en elleboogdysplasie en op erfelijke oogaandoeningen. Dit is bepaald door Assistance Dogs Europe (ADEu), het overkoepelende orgaan in Europa.

De opleiding om de eigen assistentiehond op te leiden duurt gemiddeld 4 tot 6 maanden, waarbij de instructeur wekelijks les komt geven aan huis.

Mensen met een lichamelijke beperking genieten meer zelfstandigheid en zelfredzaamheid: Ze krijgen kennis mee over de hond in het algemeen en hoe leerprocessen bij honden werken. Zo kunnen mensen de assistentiehond zelf vaardigheden aanleren die zij nodig hebben (maatgericht), wat vooral prettig is voor mensen met een progressieve aandoening. 

Tegenwoordig wordt een assistentiehond vaak vergoed door de zorgverzekeraar. Zij bepalen, door middel van een medische indicatie van de behandelend arts en een praktische indicatie van de assistentiehondenorganisatie, wie een assistentiehond toegewezen krijgt. De persoon dient zich eerst aan te melden bij de assistentiehondenorganisatie. Deze zal de aanvraag regelen bij de zorgverzekeraar.





</doc>
<doc id="212837" url="https://nl.wikipedia.org/wiki?curid=212837" title="ADL-hond">
ADL-hond

Een ADL-hond behoort tot de categorie assistentiehonden die speciaal zijn geselecteerd en getraind om mensen met een lichamelijke beperking te assisteren bij allerlei handelingen in het dagelijks leven. De afkorting ADL staat voor algemene dagelijkse levensverrichtingen.

Zo kan deze hulphond bijvoorbeeld deuren open doen, een liftknop bedienen, het licht aandoen, kledingstukken uittrekken en dingen van de grond oprapen. Op die manier biedt de hond zijn baas praktische hulp. De eigenaar van de hond wordt daardoor minder afhankelijk van zijn omgeving en dus een stuk zelfstandiger. Het is aangetoond dat door het gebruik van een hulphond de menselijk zorg met 70% kan verminderen.

Voor de ADL-hond worden meestal de Golden retriever, Labrador retriever of een mix van deze beide rassen gebruikt. Ook de Flatcoated retriever is een goede hulphond, alhoewel het iets langer duurt om hem op te leiden. Tegenwoordig is men ook met andere rassen aan het werk, zoals: Cesky Fousek, Duitse staander (langhaar), Duitse herder.



</doc>
<doc id="212859" url="https://nl.wikipedia.org/wiki?curid=212859" title="Fysioloog">
Fysioloog

Een fysioloog beoefent de fysiologie; de leer van de levensverrichtingen en -verschijnselen bij dier en plant.

Bekende fysiologen:


</doc>
<doc id="213025" url="https://nl.wikipedia.org/wiki?curid=213025" title="Hemotoxine">
Hemotoxine

Een hemotoxine (ook wel bloedvergif) is een vergif, meestal uitgescheiden door slangen, uit de adderfamilie (viperidae). Het gif tast bloedcellen en/of de bloedcellenaanmaak en/of het beenmerg aan. Hemotoxine kan een bloedverdunnende werking hebben, maar ook een bloedstollende werking. Als er ook andere componenten in een gif (bijvoorbeeld neurotoxine) zitten, kan dat door een bloedverdunnend hemotoxine namelijk snel worden verspreid. De bloedstollende werking veroorzaakt opstoppingen in de bloedbaan, waardoor de doorbloeding van spieren en andere weefsels wordt verminderd. Als de verlammende component in het gif overheerst, wordt het zenuwgif genoemd, in het andere geval spreekt men van een bloedgif.

Slangen uit de familie Elapidae (cobra's, mamba's, koraalslangen, kraits) hebben zenuwgif, deze hebben een verlammende werking. 

Ook de chemische stoffen benzeen en cyanide hebben een hemotoxische werking.


</doc>
<doc id="213046" url="https://nl.wikipedia.org/wiki?curid=213046" title="Geleidehond">
Geleidehond

Geleidehonden (ook wel "blindengeleidehonden" genoemd) zijn assistentiehonden die speciaal zijn geselecteerd en getraind om blinden en zwaar slechtzienden veilig door het verkeer en langs obstakels te leiden, zoals containers, op de stoep geparkeerde fietsen, laaghangende takken of zonweringen. Zo kunnen de baas en de hond overal veilig langs en onder door. 

Een bekend misverstand is dat geleidehonden zelf de weg zouden weten. Echter, de blinde moet zelf de route kennen en de hond sturen met commando’s. Tijdens de route geeft de hond bepaalde punten, zoals stoepranden en zijstraten, aan ter oriëntering. Daarnaast kan een aantal commando’s gebruikt worden om de hond bepaalde zaken aan te laten geven, zoals zoek de zebra, de brievenbus, een deur, een zitplaats en nog talloze andere zaken. Op plaatsen waar de hond vaak komt, weet hij zelf de weg. Komt de boodschappentas tevoorschijn, dan weet hij dat er gewinkeld gaat worden. De hond loopt dan zelf de goede kant uit. Een geleidehond mag tijdens zijn werk niet gevoerd of geaaid worden, dat leidt de hond af van zijn werk. Het afdoen van de geleidebeugel is voor het dier een teken dat het even vrije tijd heeft.

Eén van de belangrijkste taken van de een blindengeleidehond is zijn intelligente ongehoorzaamheid. Kort gezegd betekent dit, dat een geleidehond een commando weigert als dit gevaar oplevert voor hem en zijn baas.

In Nederland worden de blindengeleidehonden opgeleid en afgeleverd door vijf verschillende opleidingsscholen die allen lid zijn van de Internationale Federatie van Blindengeleidehondenscholen (IGDF). Voor dit doel wordt vaak de Labrador retriever, Golden retriever, Duitse herder, of een kruising van deze rassen gebruikt. De Australische labradoodle, een kruising tussen labrador en poedel is hiervoor doelbewust gefokt. Deze kruising is gefokt om een geleidehond te verkrijgen die geen of weinig allergische reacties oproept.

Speciaal voor mensen met autismespectrumstoornis bestaan er ook autismegeleidehonden.



</doc>
<doc id="213093" url="https://nl.wikipedia.org/wiki?curid=213093" title="Antoon Vergote">
Antoon Vergote

Antoon Vergote (Kortrijk, 8 december 1921 – Leuven, 10 oktober 2013) is een Belgische priester, theoloog en psycholoog.

Na zijn priesterstudies te Leuven werd hij (1950) doctor in de theologie, op een studie over het "getuigenis-thema in het vierde evangelie". Vervolgens promoveerde hij in 1954 in de filosofie met een studie over "het wilsrealisme in de filosofie van Thomas van Aquino". Beide doctoraten werden behaald aan de toen nog tweetalige Leuvense universiteit. Verder specialiseerde hij zich in de psychoanalyse en de antropologie aan het "Institut Catholique" te Parijs, en kwam er in contact met Claude Lévi-Strauss, Maurice Merleau-Ponty en vooral Jacques Lacan. Later (1962) werd hij zelf hoogleraar te Leuven. Door zijn meertaligheid bracht hij de Franse psychoanalytische traditie in verband met de Leuvense theologie en psychologie, en werd hij een autoriteit op het gebied van godsdienstpsychologie. Hij verdiepte zich ook in de belevingswereld bij niet-westerse religies. Hij is auteur van talrijke werken over psychoanalyse en hoe die zich verhoudt tot geloof en religie.



</doc>
<doc id="213171" url="https://nl.wikipedia.org/wiki?curid=213171" title="Centriool">
Centriool

Een centriool is een organel zonder membraan dat voorkomt in alle dierlijke cellen, altijd twee per centrosoom. Hierbij staat het ene centriool loodrecht op het tweede. Het voorkomen van centriolen loopt terug tot bij de gisten (onder andere "Saccharomyces cerevisiae"), bij cellen van hogere planten worden centriolen niet aangetroffen.

Centriolen spelen een belangrijke rol bij de celdeling, hierbij verdubbelen ze zich en begeven zich elk naar een tegenovergestelde kant van de cel. Van hieruit kunnen ze elk, met behulp van de eiwitdraden, de helft van de "2n" chromosomen (dus "n" paar chromosomen, bestaande uit vier maal zoveel chromatiden) afzonderen, waarna de cel zich kan delen en de moedercel twee dochtercellen voortbrengt.

Een centriool heeft de vorm van een cilindertje, opgebouwd uit negen groepjes van drie microtubuli (buisjes) die gerangschikt zijn als de schoepen van een watermolen.

De centriolen kunnen ook orgaantjes bevatten die de trilharen (ciliën) en zweepstaartjes (flagellen) aanmaken. Trilharen vindt men onder andere in het slijmvlies van de luchtpijp. Zweepdraden zijn de 'staartjes' aan de mannelijke zaadcellen. Trilharen en zweepstaartjes komen verder voor bij veel eencellige organismen.

Men vermoedt dat centriolen overblijfselen zijn van spirocheten, die door endosymbiose zijn opgenomen in de cel.


</doc>
<doc id="213203" url="https://nl.wikipedia.org/wiki?curid=213203" title="Innogenetics">
Innogenetics

Innogenetics is een Belgisch biofarmaceutisch bedrijf, gevestigd in Zwijnaarde (Gent). Het werd in 1985 opgericht door Rudi Mariën, Hugo Van Heuverswyn en Erik Tambuyzer. Sedert september 2007 is Christiaan De Wilde CEO van het bedrijf. Het is een internationaal bedrijf met vestigingen in de Verenigde Staten, Duitsland, Frankrijk, Italië, Spanje en Brazilië.

In september 2008 nam Solvay Pharma het bedrijf over voor 200 miljoen euro. Innogenetics verkeerde toen in moeilijkheden omwille van haar verlieslatende "therapeutica"-afdeling. Solvay verkocht in september 2009 haar gehele farmadivisie aan het Amerikaanse Abbott. Dat moest van de Europese Commissie een productlijn van Innogenetics verkopen omwille van een quasi-monopoliepositie. Maar Abbott besloot om het gehele bedrijf te verkopen. Overigens waren Innogenetics en Abbott in 2007 verwikkeld geraakt in een rechtszaak met betrekking tot de mogelijke schending van de octrooirechten van Innogenetics door Abbott. Innogenetics werd dan in 2010 overgenomen door het Japanse Fujirebio. Fujirebio betaalde 86,4 miljoen euro voor de transactie.

Het bedrijf heeft een omzet van € 71,1 miljoen, en maakt winst in zijn "diagnostica"-onderdeel, maar verlies in zijn "therapeutica"-poot. Er werken 463 mensen, vooral hooggeschoolden, voor dit bedrijf.


</doc>
<doc id="213351" url="https://nl.wikipedia.org/wiki?curid=213351" title="Corpus callosum">
Corpus callosum

Het corpus callosum of de hersenbalk is een structuur in de hersenen die de twee grote hersenhelften met elkaar verbindt en zorgt dat ze informatie kunnen uitwisselen. Het bestaat uit een bundel van witte stof die vermoedelijk meer dan 200 miljoen axonen (zenuwuitlopers) bevat.
Het bestaat voornamelijk uit zenuwuitlopers van cellichamen die zich elders bevinden.

Het corpus callosum bestaat van opzij gezien uit vier delen. Van voor naar achteren: het "rostrum", het "genu" (balkknie), de "truncus" en het "splenium". Van bovenaf gezien hebben de vezels van het corpus callosum de vorm van een in de breedte uitgerekt hoefijzer. De hoefijzervormige vezels die door het splenium (achterzijde) en door het genu (voorzijde) lopen heten respectievelijk "forceps major" (grote tang) en "forceps minor" (kleine tang). De forceps major verbindt beide occipitale kwabben, en de forceps minor verbindt beide frontale kwabben. In het verleden werd uit onderzoek opgemaakt dat het splenium bij de vrouw dikker zou zijn dan bij mannen.
Deze misvatting is weerlegd in 1997.

Vele zenuwvezels van de hersenbalk verbinden "homotope" gebieden, dat wil zeggen gebieden die in corresponderende delen van de hersenhelften zijn gelegen. Zo zullen frontale gebieden in de linkerhersenhelft verbindingen hebben met frontale gebieden in de rechterhersenhelft. Met name de secundaire visuele gebieden hebben zeer veel interhemisferische (tussen de hersenhelften) verbindingen. Een uitzondering hierop vormen de primaire (visuele, tast en motorische) corticale gebieden.

Naast homotope verbindingen zijn er ook verbindingen met "heterotope" gebieden: deze zijn een afspiegeling van gebieden in dezelfde hersenhelft waarnaar de zenuwvezel projecteert. Zo zal een prefrontaal gebied een verbinding vormen met het premotore gebied binnen dezelfde, maar ook binnen de andere hersenhelft.

De functionele rol van de hersenbalk is onduidelijk.

Als het corpus callosum is doorgesneden (callosotomie/hersenbalkdoorsnijding), is er sprake van een gespleten brein.

Bij mensen die aan een ernstige vorm van epilepsie lijden, en waarbij alle vormen van medicatie hebben gefaald, wordt soms het corpus callosum doorgesneden, zodat de epileptische haarden in de ene hersenhelft niet voor verstoringen in de andere hersenhelft kunnen zorgen. Deze operaties blijken doorgaans succesvol te zijn. Soms leidt dit echter tot zeer vreemde bijwerkingen zoals het alien-handsyndroom.


Sommige dieren bezitten geen hersenbalk: de cloaca- en buideldieren.

De Latijnse naam "corpus callosum" is een vertaling van Andreas Vesalius van het Griekse begrip τυλώδης σῶμα "tulōdes sōma" van de Griekse arts Galenus. Zowel corpus als σῶμα betekenen "lichaam" en callosum en τυλώδης "eeltig". De naam kan verklaard worden doordat het corpus callosum "hard" afsteekt/aanvoelt ten opzicht van het zachtaanvoelende merg van de grotehersenhelften. In het Nederlands komt ook de naam "eeltachtig lichaam der hersenen" voor. 

De naam "hersenbalk" of in het Duits "Hirnbalken" is een vertaling uit het Latijn van "trabs cerebri", met "trabs", balk en "cerebri", 'van de hersenen'.


</doc>
<doc id="213385" url="https://nl.wikipedia.org/wiki?curid=213385" title="Gespleten brein">
Gespleten brein

Van een gespleten brein is sprake als de hersenbalk in zekere mate is beschadigd of geheel is doorgesneden. De communicatie tussen de beide hersenhelften is dan verstoord. Vroeger werd de hersenbalk wel doorgesneden als enige redmiddel bij hevige epilepsieaanvallen, omdat deze ingreep voorkomt dat een aanval zich verspreidt over de andere hersenhelft. De Amerikaanse neuropsycholoog Roger Sperry deed als eerste onderzoek bij patiënten bij wie een dergelijke operatie was uitgevoerd. De eerste operatie van dit type werd in 1940 uitgevoerd door de neurochirurg William van Wagenen, wonend en werkzaam in Rochester, New York, nadat hij had geconstateerd dat bij een van zijn patiënten de epileptische aanvallen waren opgehouden toen er zich een tumor in de hersenbalk had ontwikkeld. 

Een bekend experiment met een patiënt met een gespleten brein verloopt als volgt. Men laat een afbeelding zien in het linkergezichtsveld van de patiënt, de informatie komt binnen in de rechterhersenhelft. De persoon kan niet zeggen wat hij ziet; het spraakcentrum zit (bij de meeste mensen) in de linkerhersenhelft, maar door de beschadiging van de hersenbalk kan de binnenkomende informatie niet naar het spraakcentrum worden 'verzonden'. Als men de persoon met behulp van plaatjes de opdracht geeft om het afgebeelde voorwerp met de linkerhand op te pakken, dan lukt het wel, omdat die hand wordt aangestuurd door de rechterhersenhelft (zie ook Visuele halfveldtaak).


</doc>
<doc id="213582" url="https://nl.wikipedia.org/wiki?curid=213582" title="Leids Universitair Medisch Centrum">
Leids Universitair Medisch Centrum

Het Leids Universitair Medisch Centrum (LUMC) is het universitair medisch centrum dat bestaat uit een samenwerkingsverband tussen het "Academisch Ziekenhuis Leiden (AZL)" en de "Faculteit der Geneeskunde" van de Universiteit Leiden. Het AZL werd in 1998 hernoemd tot LUMC, net zoals de meeste academische ziekenhuizen hernoemd werden tot universitaire medische centra in Nederland.

Naast de dagelijkse ziekenhuiszorg, die het ziekenhuis in verscheidene medische specialisaties kan leveren, heeft het ziekenhuis een functie op het gebied van onderwijs, ten behoeve van de opleidingen geneeskunde en biomedische wetenschappen, op het gebied van opleiding en op het gebied van medisch-wetenschappelijk onderzoek. In het ziekenhuis vindt zowel fundamenteel als klinisch, patiëntgebonden onderzoek plaats, wat leidt tot een grote hoeveelheid wetenschappelijke publicaties. De Walaeus Bibliotheek in het LUMC, genoemd naar de zeventiende-eeuwse medicus Jan de Wale, is een verzamelplaats van medische publicaties. Het ziekenhuis is een van de tien traumacentra in Nederland en beschikt over een Mobiel Medisch Team. Binnen het LUMC zijn ongeveer 7000 mensen werkzaam ("2005").

Het LUMC distribueert het medisch computer ondersteund onderwijs in Nederland voor alle medische faculteiten middels MedischOnderwijs.nl.

De Boerhaavecommissie van het LUMC is de grootste post-academische onderwijsorganisatie op geneeskundig gebied in Nederland.

Het LUMC maakt deel uit van Nederlandse Federatie van Universitair Medische Centra.

Het LUMC bevindt zich in de Pesthuiswijk in Leiden en is op loopafstand van het centraal station.

Het ziekenhuis is ontstaan in het Caeciliagasthuis in Leiden (het huidige Boerhaavemuseum). Na enkele verhuizingen opende het eerste als zodanig gebouwde academisch ziekenhuis zijn deuren aan de Steenstraat (het huidige Museum voor Volkenkunde) in 1873. Het gebouw voldeed toen aan de eisen voor verplegingspraktijken en operatietechnieken, maar was na enkele decennia alweer verouderd. Er was behoefte aan meer laboratoriumruimte en veiligere en comfortabelere omstandigheden voor patiënten en personeel. Er werd in de jaren 20 een nieuw Academisch Ziekenhuis gebouwd (Cité Médicale), bestaande uit verschillende paviljoens dat werd geopend in 1928 en dienstdeed tot de jaren negentig. Begin jaren 80 is gestart met de bouw van het huidige ziekenhuis, het eerste gedeelte werd in gebruik genomen in 1985, de rest volgde in de helft van de jaren 90 toen het ziekenhuis volledig in gebruik werd genomen. In 1996 zijn vrijwel alle paviljoens gesloopt, alleen het poortgebouw bleef over en de paviljoens op het Boerhavekwartier die tot 2006 nog dienstdeden als onderwijsruimten. Het onderzoek vond plaats in het Sylvius Laboratorium in het Bio Science Park tot 2006. Begin 2006 kwam eerst het onderzoeksgebouw gereed en eind 2006 het onderwijsgebouw. Sindsdien zijn patiëntenzorg, onderzoek en onderwijs volledig gecentraliseerd aangezien de gebouwen door middel van loopbruggen met elkaar verbonden zijn.



</doc>
<doc id="213602" url="https://nl.wikipedia.org/wiki?curid=213602" title="Zucht (ademhaling)">
Zucht (ademhaling)

Een zucht is een diepe uitademing, die meestal een emotie uitdrukt. Bij een zucht neemt de spanning van de spieren in de longwand ineens sterk af, waardoor de longen sterk in volume afnemen. Hierdoor stroomt de lucht relatief snel uit de longen via de mondholte naar buiten. Doordat de lucht hierbij langs het gehemelte en de tanden stroomt, ontstaat het kenmerkende geruis dat vervolgens de zucht genoemd wordt. Het hoeft overigens niet per se een ontspanning van de longwandspieren te betreffen, maar het kan ook gaan om een bewuste samendrukking van de longinhoud.

Deze zucht kan onbewust gebeuren bij bijvoorbeeld vermoeidheid, wanneer de persoon zijn spieren eigenlijk niet meer voor de volle 100% in bedwang heeft. Dit is ook het geval wanneer een persoon in verrukking is, zoals bij verliefdheid het geval kan zijn. De zucht is meestal half bewust, half expres geslaakt als een persoon dit uit ongenoegen doet. Er zijn nog vele andere redenen om een zucht te slaken, maar de hiervoor genoemde zijn over het algemeen de drie meest voorkomende.



</doc>
<doc id="213915" url="https://nl.wikipedia.org/wiki?curid=213915" title="Viviparie">
Viviparie

Viviparie of vivipariteit betekent letterlijk levendbarendheid: het verschijnsel dat de juvenielen van een levend wezen direct uit het moederorganisme ter wereld komen.

Bij dieren is dit een relatief normaal verschijnsel, hoewel de meeste soorten ovipaar ofwel eierleggend zijn. De bekendste vivipare dieren zijn zoogdieren, die nagenoeg allemaal levendbarend zijn. Uitzondering vormen de eierleggende cloacadieren: het vogelbekdier en de mierenegels. Viviparie komt ook bij andere diersoorten voor, zoals haaien en enkele reptielen (skinken en sommige slangen).

Een tussenvorm wordt ovovivipaar (eierlevendbarend) genoemd. Daarbij maakt het moederdier wel eieren maar heeft geen placenta-achtige structuur en kan het embryo dus niet tijdens de groei voeden. De eieren blijven in het lichaam van de moeder totdat ze uitkomen. Van een harde of stevige schaal is dan meestal geen sprake, de jongen komen in een dun vliesje ter wereld. Vrijwel alle diersoorten die levendbarend zijn kennen een vorm van broedzorg, en zorgen een tijdje voor het nageslacht. 

Bij dieren is viviparie altijd een geslachtelijke vorm van vermeerdering.

Bij viviparie droogt het zaad aan het eind van de ontwikkeling niet uit en kiemt direct zonder kiemrust. Viviparie kan alleen optreden bij vochtrijke vruchten of als er voldoende vocht aanwezig is door regen, omdat het kiemende zaad voor de kieming en groei vocht nodig heeft. Bij de vochtrijke citrusvruchten, de chayote en de takako komt dit verschijnsel voor. Het komt ook voor in Europa bij bijvoorbeeld tarwe en wordt dan schot genoemd.

Met viviparie wordt ook wel een ander vorm van vermeerdering aangeduid, namelijk het uitlopen van jonge scheuten in de bloeiwijze of aan de bladranden van de moederplant, bijvoorbeeld bij "Kalanchoe daigremontiana". Een voorbeeld van broedbolletjes is te vinden bij de Sint-jansui en kraailook.



</doc>
<doc id="214072" url="https://nl.wikipedia.org/wiki?curid=214072" title="Barbituraat">
Barbituraat

Barbituraten zijn derivaten van barbituurzuur en hebben als GABA-agonist een sterk dempende werking op het centraal zenuwstelsel, variërend met de dosis van lichte sedatie (kalmerend effect) tot een diepe (onomkeerbare) coma en de dood.

Toepassingen zijn onder andere als:

In 1863 werd barbituurzuur gesynthetiseerd door de Duitse chemicus Adolf von Baeyer uit malonzuur en ureum. In 1903 verscheen het eerste barbituraat barbital onder de merknaam Veronal als slaapmiddel op de markt.

Vóór de ontdekking van echte slaapmiddelen werden daar vooral kruiden, alcohol en opium voor gebruikt. Daarnaast werden chloraalhydraat en paraldehyde als synthetisch slaapmiddel gebruikt. Barbituraten vonden daarom makkelijk aftrek om als slaapmiddel te worden toegepast.

In 1912 werd fenobarbital op de markt gebracht onder de merknaam Luminal. Fenobarbital werkte veel minder versuffend en was, evenals barbital, langwerkend. Het werd daardoor voornamelijk als kalmeringsmiddel toegepast.

Er werden circa 2500 barbituraten ontwikkeld, waarvan ongeveer 50 ooit voor medisch gebruik zijn geregistreerd. Enkele barbituraten zijn (eerst voorgekomen merknaam in Nederland tussen haakjes): amobarbital, brallobarbital (Vesparax in combinatie met hydroxyzine en secobarbital), butalbital, butobarbital (Soneryl), cyclobarbital, fenobarbital (Luminal), methylfenobarbital (Prominal), pentobarbital, secobarbital (Seconal, of Vesparax in combinatie met hydroxyzine en secobarbital) en thiopental, ook wel pentothal genoemd (Nesdonal).

Allen verschillen ze in eigenschappen zoals dosering, voornaamste werkingen, werkingsduur enzovoort. Barbituraten waren een berucht zelfmoordmiddel, bij overdosering treedt er coma met demping van de ademhaling op. Ook werden ze misbruikt waardoor een vergiftiging zoals bij dronkenschap ontstaat. Barbituraten zijn fysiek en psychologisch zeer verslavend; in het ergste geval kan staking van inname na langdurig gebruik zelfs dodelijk zijn door het optreden van ernstige convulsies ('epileptische aanvallen'). Bij kinderen die langdurig fenobarbital tegen epilepsie gebruikten is een gemiddeld lager IQ waargenomen, evenals gedragsstoornissen.

De benzodiazepinen chloordiazepoxide (Librium) en diazepam (Valium) werden rond 1960 ontwikkeld. Deze zijn veel veiliger dan de barbituraten. Overdosering is praktisch onmogelijk, afhankelijkheid en ontwenning is minder intens, ze werken over het algemeen minder versuffend, en er zijn eigenlijk maar een paar echte contra-indicaties; zoals de zeldzame spierziekte Myasthenia gravis.

Benzodiazepines hebben de functie van barbituraten bijna volledig overgenomen. In de apotheek is sinds een paar jaar na de eeuwwisseling alleen nog fenobarbital verkrijgbaar, en dan als anti-epilepticum, indien andere middelen falen. In ziekenhuizen wordt ook nog wel het sterke en kortwerkende barbituraat thiopental gebruikt als inleidingmiddel bij anesthesie (of narcose). Ook in de diergeneeskunde en bij euthanasie door middel van injectie worden vaak sterke barbituraten gebruikt.

Van verschillende barbituraten, bijvoorbeeld fenobarbital, secobarbital en amobarbital, is er een natrium-zoutvorm beschikbaar. De naam wordt dan aangeduid als bv. natriumpentobarbital. Het zou gezegd kunnen worden dat de natrium een oplosmiddel is, zoals dat bij andere middelen vaak hydrochloride is. Het eerste barbituraat, barbital, kon niet in water opgelost worden. Natriumbarbital, het natriumzout hiervan, kon dat wel, waardoor toediening via injectie en drank makkelijker werden.


</doc>
<doc id="214225" url="https://nl.wikipedia.org/wiki?curid=214225" title="Laken (beddengoed)">
Laken (beddengoed)

Een laken is beddengoed dat wordt gebruikt als er onder een deken wordt geslapen. 

In vroeger tijden werd het woord "laken" gebruikt voor een geweven wollen "lakense stof". Zo kende men "Iepers laken", "Brussels laken" enz. Fijn bewerkt, geschoren laken werd scheerlaken of scharlaken genoemd.

Tegenwoordig is de stof waarvan men lakens maakt meestal (gedeeltelijk) van katoen. Het laken beschermt de deken tegen stof en vuil. Het is nu eenmaal gemakkelijker een laken te wassen dan een deken. Dat daarbij het gekriebel van de wol van de deken wordt tegengegaan is een prettige bijkomstigheid.

Ook de matras wordt beschermd door een laken. Het laken wordt aan elke kant van de matras onder de matras omgeslagen zodat het vast ligt. Dit wordt in hotels nog veel gebruikt. De reden is dat een laken minder ruimte in de kast inneemt, goedkoper is en makkelijk te hanteren is in het hotel. Dit wordt het onderlaken genoemd. De afmetingen van dit soort lakens zijn: 160x260cm, 200x260cm en 240x260cm. De moderne variant is het "hoeslaken" dat elastiek in de vier hoekpunten heeft, twee elastieken aan kop- en voeteneind, of een elastiek dat rondom de matras verwerkt is, zodat het stevig om het matras getrokken kan worden en 's nachts niet losgewoeld wordt. Het hoeslaken is er voor gewone matrassen maar ook op maat voor boxspringsmatrassen, toppermatrassen en elk ander denkbaar matras. Bovendien is het materiaal ook zeer uiteenlopend, van satijnkatoen tot jersey.

Het laken om een dekbed wordt dekbedovertrek genoemd. Dit is een grote sloop die om het dekbed heen past. Het vergt enige handigheid het dekbed hierin te doen.


</doc>
<doc id="214629" url="https://nl.wikipedia.org/wiki?curid=214629" title="Bijwerking">
Bijwerking

Bijwerkingen zijn ongewenste of onbedoelde effecten die optreden bij een medische behandeling. De bijwerkingen van een geneesmiddel behoren duidelijk vermeld te staan in de bijsluiter die bij een geneesmiddel wordt verstrekt. In Nederland wordt een registratie bijgehouden van bijwerkingen die optreden bij gebruik van geneesmiddelen. In veel landen wordt zo'n zelfde registratie bijgehouden, zodat een zeer zeldzame bijwerking toch kan worden opgemerkt. Daarvoor is een degelijke medicatiebewaking van levensbelang.

Iatrogene schade als gevolg van bijwerkingen van geneesmiddelen en medische behandelingen komt relatief veel voor en is een belangrijke doodsoorzaak. Met name het gebruik van meerdere geneesmiddelen tegelijkertijd kan extra risico's opleveren doordat sommige geneesmiddelen gevaarlijke interacties met andere genees-, genot- en voedingsmiddelen kunnen vertonen.

Bij het gebruik van sommige medicijnen moet regelmatig onderzoek worden gedaan om ernstige schade te voorkomen, zoals in het geval van middelen die agranulocytose kunnen veroorzaken.

Soms wordt een bijwerking later juist uitgebuit. Zo werd bijvoorbeeld een medicijn tegen hoge bloeddruk dat ongewenste haargroei bleek te veroorzaken, later vooral verkocht als middel tegen kaalheid. Nog een voorbeeld: sildenafil (merknaam: Viagra) was in eerste instantie een bloeddrukverlager en wordt nu voorgeschreven voor potentieverhoging.

Vaak lopen werking en bijwerking in elkaar over. Twee voorbeelden. Een middel tegen acne kan de vette huid bestrijden, maar als bijwerking een overmatig droge huid veroorzaken. Een middel tegen hoge bloeddruk (hypertensie) kan de bloeddruk zodanig verlagen dat men zich bij snel opstaan wat duizelig voelt. Zulke bijwerkingen zijn vaak tegen te gaan – na gesprek met de behandelend arts kan soms een lagere dosis worden gebruikt. Er zijn ook bijwerkingen die niets met de werking te maken hebben; deze bijwerkingen worden vaak het hinderlijkst gevonden.

Het verdient aanbeveling bij bijwerkingen altijd een arts of apotheker te bezoeken; sommige bijwerkingen zijn eenvoudig te verhelpen of te omzeilen.



</doc>
<doc id="215265" url="https://nl.wikipedia.org/wiki?curid=215265" title="Inhalatie">
Inhalatie

Inhalatie is een methode om medicijnen toe te dienen, waarbij het medicijn fijn verdeeld wordt ingeademd. 

Er zijn verschillende soorten apparaten om dit mogelijk te maken: poederinhalatoren, dosisaerosolen en vernevelaars. Al deze apparaten hebben voor- en nadelen.

In een poederinhalator zit het medicijn in het apparaat in poedervorm. Vaak is er een inerte draagstof toegevoegd, omdat de hoeveelheid poeder anders erg klein wordt. De patiënt opent de inhalator en maakt een dosis poeder beschikbaar (door bijvoorbeeld een reservoir door te prikken of door een inwendig mechanisme te activeren dat voor een dosis poeder zorgt. Dan ademt de patiënt in en zuigt het poeder uit het apparaat (bij onvoldoende kracht in de longen, zoals bij longemfyseem kan dit problemen opleveren). Het beste is als de patiënt dan 5-10 seconden de adem inhoudt, waarna er uitgeademd kan worden. Bij de juiste techniek en voldoende zuigkracht komt het poeder in de longen terecht, waar het zijn werk kan doen.

Bij dit type apparaten zit het medicijn in oplossing in het apparaat, in een busje dat onder druk staat. De bus moet geschud worden, waarna de patiënt uitademt en het mondstuk in de mond wordt genomen. Nu moet de patiënt gelijktijdig inademen en de dosis aerosol vrijmaken (vaak door op het busje te drukken), de adem daarna inhouden gedurende 5-10 seconden en uitademen. Het grote probleem hierbij is dat het lastig is gelijktijdig in te ademen en de dosis vrij te maken, vooral bij kinderen en ouderen levert dit problemen op. Zodoende komt de dosis vaak in de mond in plaats van in de longen terecht. Er zijn hier twee oplossingen voor: 

Een vernevelaar maakt (koude) nevel, wat door een vloeistofreservoir wordt geleid. In dat vloeisofreservoir wordt het medicijn in opgeloste vorm toegevoegd en dat wordt door de patiënt ingeademd. Voordeel is dat het ook voor zeer kleine kinderen en verstandelijk gehandicapten (die niet op verzoek diep kunnen inademen) geschikt is. Het grote nadeel is dat dit vaak grote apparaten betreft die niet zomaar mee op reis genomen kunnen worden.


</doc>
<doc id="215316" url="https://nl.wikipedia.org/wiki?curid=215316" title="Visus">
Visus

De visus is een maat voor gezichtsscherpte als onderdeel van het meeromvattende gezichtsvermogen. De visus is een maat voor de kleinste details die iemand nog kan onderscheiden. Een oog wordt normaal genoemd als de visus 1,0 of hoger is. In dat geval hebben de kleinst waarneembare details een grootte van 1 "boogminuut" = 1/60 booggraad. Bij visus 0,0 is sprake van totale blindheid en alles daartussenin is feitelijk slechtziend. Als iemand een visus van 0.5 heeft moet die alles van 2x zo dichtbij bekijken om hetzelfde te kunnen zien. Heeft iemand een visus van 0.10 dan moet die persoon 10x zo dichtbij staan enzovoorts. Als er bij zeer lage visus geen echte getalswaarde meer aan te geven is dan wordt de gezichtscherpte ook wel aangeduid als "het kunnen zien van handbewegingen op bijv 3 m" of "het kunnen tellen van opgestoken vingers op bijvoorbeeld 3 m".

Om de visus te bepalen kan gebruik worden gemaakt van de Snellenkaart. Deze kaart is ontwikkeld door de Nederlandse oogarts Herman Snellen. Met deze kaart kan bepaald worden of de visus afwijkt t.o.v. de gemiddelde gezichtsscherpte. Als bijvoorbeeld op een afstand van 6 meter de referentie-letters voor 6 meter gelezen kunnen worden, dan is de visus in ieder geval gelijk aan 1. Kan iemand nog kleinere letters lezen dan is de visus groter dan 1. Een waarde 1,5 komt wel voor bij jonge gezonde mensen.

Het is onjuist de visus in procenten aan te geven, zoals wel vaak gebeurt. Iemand met een visus van 0,5 is niet 'half blind': hij of zij heeft op een afstand waarop een ander een 1 mm grote letter nog kan lezen, een 2 mm grote letter nodig.

Als keuringseis van het Centraal Bureau Rijvaardigheidsbewijzen geldt dat na optimale correctie beide ogen samen een visus van minimaal 0.50 moeten hebben. Eénogigen of daarmee vergelijkbaar (bijvoorbeeld bij diplopie) moeten eveneens een visus van minimaal 0.50 hebben.



</doc>
<doc id="215320" url="https://nl.wikipedia.org/wiki?curid=215320" title="Oogarts">
Oogarts

Een oogarts of oftalmoloog is een medisch specialist die de heelkunde van het oog oftewel de oogheelkunde uitoefent.


</doc>
<doc id="215523" url="https://nl.wikipedia.org/wiki?curid=215523" title="Therapietrouw">
Therapietrouw

Therapietrouw is het gewillig en blijvend volgen van de door een arts voorgeschreven behandeling door een patiënt. Verondersteld wordt dat een verminderde therapietrouw kan leiden tot een verhoogd risico op ziekte, sterfte en hogere kosten. Het gaat erom hoe goed de patiënt een voorgeschreven therapie of kuur blijft volgen.

Men kan onderscheiden:

Acceptatie van ziekte en behandeling zijn belangrijke voorwaarden voor therapietrouw. De nadruk ligt daarom meer op het motiveren en begeleiden van de patiënt dan op het naleven van voorschriften. Overeenstemming over het doel van de behandeling en de middelen, die daarvoor nodig zijn, is een voorwaarde voor therapietrouw.

Het is normaal gesproken in het belang van de patiënt dat hij zijn voorgeschreven therapie blijft volgen. Doet hij dat niet, dan is dat mogelijk in het nadeel van zijn gezondheid. Doordat de voorgeschreven behandeling niet volgens voorschrift wordt toegepast, krijgt de patiënt niet de kwaliteit van behandeling die mogelijk is. Hij loopt bijvoorbeeld zonder het te beseffen een grotere kans op een herseninfarct of hartinfarct. Bovendien zijn er medicijnen waarbij onregelmatige inname extra riskant is. Zelfs is er risico voor de omgeving, wanneer ziekteverwekkers resistent worden, doordat de nodige antibiotica te laag gedoseerd worden ingenomen.

Het is mogelijk dat een patiënt er geen erg in heeft dat hij zijn therapie niet goed volgt:
Het kan ook zijn dat hij redenen heeft om de therapie niet te blijven volgen:

Men onderscheidt de directe en de indirecte methode.

In de praktijk zal men af moeten gaan op wat de patiënt zelf hierover zegt. Belangrijk is de vragen neutraal te stellen om te voorkomen dat de patiënt zal antwoorden wat de behandelaar graag wil horen. Hoe goed een patiënt een therapie volgt kan bijvoorbeeld worden ingeschat met de Beliefs about Medicines Questionnaire BMQ, een lijst met stellingen over medicijnen.

Bij de directe methode meet men bijvoorbeeld de hoeveelheid geneesmiddel in het bloed.

In een Nederlandse overzichtsstudie uit 2004 was naar schatting 60-70% van de patiënten therapietrouw. Er werden grote verschillen gevonden per ziekte en type medicatie Volgens een literatuuroverzicht van 139 onderzoeken bij patiënten, die medicijnen slikten om het risico op hart- en vaatziekten te verminderen, bleken de deelnemers gemiddeld 260 dagen per jaar, dus 72% het geneesmiddel in te nemen. In een ander onderzoek naar het gebruik van medicijnen tegen hoge bloeddruk bleek slechts 5% van de deelnemers dagelijks de medicijnen in te nemen.
De helft van de deelnemers stopte binnen het jaar met de medicijnen.

Behalve de hierboven beschreven eigenschappen dienen voorspellers ervoor dat een patiënt zijn therapie goed volgt: psychische problemen, moeite met nakomen van afspraken of een slechte relatie met de hulpverlener. Er is geen bewijs dat het geslacht, ras of de sociaal-economische status ertoe doen.

Voldoende therapietrouw is noodzakelijk om een effectieve behandeling mogelijk te maken. Wanneer een cliënt onvoldoende therapietrouw toont, is het aan de therapeut om de cliënt hiertoe aan te zetten. Er zijn verscheidene methodes om dit te bewerkstelligen. Een veel gebruikt uitgangspunt is het raadplegen van een gedragsverklarend model. Deze modellen analyseren welke gedragskenmerken de therapietrouw verhinderen. Veelgebruikte modellen zijn:
Elk model heeft voor- en nadelen, de toepasbaarheid dient per situatie te worden afgewogen.
Wanneer duidelijk is waarom een patiënt een therapie niet meer goed volgt, zal de therapeut beter in staat zijn de patiënt adequaat te adviseren.

De houding van de patiënt tegenover de ziekte en de behandeling blijkt veel meer invloed te hebben dan buiten hem liggende oorzaken. De motivatie van de patiënt de therapie te blijven volgen is belangrijker dan zijn opleidingsniveau en leeftijd.

Omdat de motivatie van de patiënt voor de noodzakelijke therapietrouw doorslaggevend is, ligt de oplossing op het gebied van de communicatie tussen behandelaar en patiënt. De patiënt zal daarbij voldoende ruimte moeten krijgen zijn reserves tegenover de therapie en de diagnose te uiten. Er zal voldoende tijd moeten worden genomen de diagnose en behandeling en eventuele andere mogelijkheden te bespreken. Bij chronische ziekten wordt voor de begeleiding steeds vaker een beroep gedaan op de eerstelijnszorg en op gespecialiseerde verpleegkundigen.


</doc>
<doc id="215536" url="https://nl.wikipedia.org/wiki?curid=215536" title="Mobiel Medisch Team">
Mobiel Medisch Team

Een Mobiel Medisch Team (afgekort: MMT, ook wel traumateam genoemd) is in Nederland een team bestaande uit een drietal personen, inzetbaar om snel medische bijstand te verlenen. Een MMT werkt vanuit een van de elf traumacentra in Nederland. Van deze elf traumacentra hebben vier traumacentra de beschikking over een heli-MMT; een helikopter (de zogenaamde traumahelikopter of "Lifeliner"). De overige zeven zijn alleen inzetbaar bij grootschalige incidenten en over het algemeen als onderdeel van de geneeskundige combinatie (GNK-C). Deze helikopter wordt primair gebruikt voor het transport van personeel; patiënten worden alleen per heli vervoerd als dit een duidelijke tijdswinst oplevert ten opzichte van vervoer over de weg.

Het team bestaat uit een arts (anesthesioloog of traumachirurg), een piloot en een verpleegkundige. 
De arts is, naast de opleiding tot specialist, opgeleid om medisch specialistische hulp te verlenen buiten het ziekenhuis in sterk uiteenlopende omstandigheden. Op deze manier hoeven meer uitgebreide behandelingen, zoals die alleen in een ziekenhuis gegeven kunnen worden, niet pas in het ziekenhuis gestart te worden.

In België is de Mobiele Urgentie Groep (MUG) een vergelijkbare eenheid. Daar bestaan zij grotendeels uit een urgentiearts en een verpleegkundige met een bijkomende beroepstitel in de Spoedgevallen en Intensieve Zorgen. Sommige ziekenhuizen bemannen hun MUG-wagen ook met een speciaal opgeleide MUG-chauffeur.

De arts heeft de functie waar het binnen het MMT eigenlijk om draait: het aanvullen van de reguliere ambulancezorg met medisch-specialistische kennis en handelingen. De aanvulling vindt vooral plaats op gebied van de zogenaamde ABC instabiele patiënten; patiënten met een bedreigde luchtweg (Airway), ademhaling (Breathing) of bloedsomloop (Circulation). Wanneer een van deze vitale functies niet of verminderd aanwezig is, is het noodzakelijk dat deze zo snel mogelijk hersteld wordt (ofwel stabilisatie van vitale functies). Een 'MMT-arts' kan hier, met behulp van zijn/haar kennis en een aantal handelingen aan bijdragen. Ook als er sprake is van een langdurig beknelde patiënt kan de MMT-arts een meerwaarde voor de zorg aan de patiënt betekenen.

Een voorbeeld van die meerwaarde is 'intuberen' (het inbrengen van een buis in de luchtweg om te kunnen beademen). Binnen de reguliere ambulancezorg kan en mag een ambulanceverpleegkundige intuberen, maar uitsluitend als dit mogelijk is zonder medicatie. Als het niet mogelijk is zonder medicatie te intuberen, dan wordt er anesthesiologische medicatie (algehele anesthesie) aan een patiënt in kritische conditie en in de moeilijkst denkbare omstandigheden gegeven. In Nederland is besloten die handeling bij medisch specialisten te houden in verband met het risico op complicaties. Er wordt dus 'narcose gegeven', vandaar dat veel MMT-artsen een achtergrond binnen de anesthesiologie hebben. Andere handelingen die door de MMT-arts, maar niet door de ambulanceverpleegkundige gedaan worden zijn (onder andere) het inbrengen van een thoraxdrain (een siliconen slangetje dat wordt ingebracht in de borstholte om bloed en/of lucht weg te laten lopen zodat het slachtoffer weer beter kan ademen of worden beademd), het geven van bepaalde infuusvloeistoffen (om zwelling van de hersenen tegen te gaan en/of de bloedsomloop tijdelijk te ondersteunen) en als laatste is het mogelijk voor een MMT-arts om ter plaatse extremiteiten te amputeren mocht dit nodig zijn om het slachtoffer te bevrijden.

De taken van de verpleegkundige vallen eigenlijk in twee delen uiteen:

Tijdens de vlucht in de helikopter heeft de verpleegkundige een ondersteunende vliegtechnische taak. De belangrijkste taak is de navigatie, maar alle verpleegkundigen zijn ook in het bezit van het RT-certificaat en mogen de communicatie met de luchtverkeersleiding overnemen. Daarnaast assisteren zij de vlieger bij het doorlopen van de checklists en de noodprocedures. Daartoe heeft hij/zij een aanvullende opleiding gevolgd en worden jaarlijks bijgeschoold en gecheckt. In tegenstelling tot de arts (die luchtvaarttechnisch slechts een passagier is) is de verpleegkundige een 'crew member'. Samen met de piloot zorgt de verpleegkundige ervoor dat het team zo snel mogelijk op de plaats van bestemming arriveert. De verpleegkundige wordt in luchtvaarttermen ook wel HEMS (Helicopter Emergency Medical Services) Crewmember genoemd.
Wanneer de helikopter niet kan vliegen (door weersomstandigheden of door technische storingen) of als tijdens nachtelijke uren de ongevalslocatie in een bepaalde straal valt, gaat het MMT per auto naar het ongeval. De MMT's van Amsterdam en Groningen (LL1 en LL4) maken in dat geval gebruik van een ambulancechauffeur/HLO om het MMT voertuig te besturen. Bij de MMT's van Rotterdam en Nijmegen (LL2 en LL3) besturen de verpleegkundigen het voertuig. Zij hebben hiertoe een aanvullende rijopleiding gevolgd. De helikopterpiloot gaat over het algemeen niet mee wanneer het team gebruikmaakt van de auto.

Tijdens de behandeling assisteert de verpleegkundige de arts en vult samen met de arts de aanwezige ambulancebemanningen aan. De verpleegkundigen van het MMT zijn allen ambulance- of SEH-verpleegkundigen en hebben daarnaast vaak ook een achtergrond binnen de anesthesie en/of IC. Dit betekent dat de verpleegkundige, net als de arts en de ambulancebemanning, ook buiten het MMT-werk vaak met 'vitaal bedreigde' patiënten te maken heeft.

De piloot zorgt voor het besturen van de helikopter. De piloot heeft veel vliegervaring opgedaan bij de marine, luchtmacht of, (heel soms) bij civiele helikoptervluchten voordat hij/zij met de traumahelikopter mag vliegen. Dit moet ook wel omdat het vliegen met de traumaheli veel druk met zich meebrengt. Vaak hoort de piloot ook pas in de helikopter waar de vlucht heen gaat en moet hij/zij landen op plaatsen waar dit niet gebruikelijk is. Alle lifeliners zijn 24 uur per dag inzetbaar en kunnen dus ook nachtvluchten maken. Verder kan de piloot ondersteuning geven door allerlei zaken rondom het slachtoffer en het vervoer te regelen (net als een ambulancechauffeur). De piloot is verantwoordelijk voor de helikopter als het MMT op de plaats van een ongeval is. Aan boord van de helikopter is de piloot degene die de leiding heeft en hiermee ook de verantwoordelijkheid.

Een "Helicopter Landing Officer" (of "Heli Landing Officier") assisteert bij de landing bij het ziekenhuis en is tevens chauffeur van het MMT-voertuig als het MMT dit voertuig gebruikt. Dit voertuig moet bestuurd worden door een ervaren ambulancechauffeur of een verpleegkundige die opgeleid is om met optische en akoestische signalen te rijden. Een HLO is zo'n chauffeur. 

Wanneer het MMT uitrukt per helikopter zal iemand moeten instaan voor de veiligheid. Over het algemeen staan de helikopters op een vliegveld, maar wanneer een helikopter op een ziekenhuis landt dient men een HLO ter beschikking te hebben. Deze ambulancechauffeur heeft een extra opleiding gevolgd als brandwacht. Wanneer er tijdens de opstijg- of landingsprocedure iets mis gaat, kan hij of zij afhankelijk van de situatie ingrijpen. Deze functie is te vergelijken met de vliegveldbrandweer.

In totaal zijn er elf traumacentra in Nederland, te weten:

 
Bepaalde gebieden in Nederland liggen buiten het bereik van een Nederlandse traumahelikopter en maken daarom gebruik van buitenlandse helikopters. De regio Zuid-Limburg maakt gebruik van de Duitse helikopter "Christoph Europa 1" van de ADAC uit Würselen en een andere helikopter, "Christoph Europa 2" van de ADAC uit Rheine is inzetbaar in Twente. 
De Lifeliner 3, die vanuit Volkel (luchtmachtbasis) opereert, doet ook dienst in de regio rondom de Duitse plaats Kleef en de Lifeliner 4 (Groningen) is ook actief in het Duitse district Leer, inclusief het waddeneiland Borkum

Het is mogelijk dat een traumahelikopter naar een gebied binnen Nederland vliegt dat buiten de dekking valt. In dit geval is de voor die regio vliegende traumahelikopter bijvoorbeeld al ingezet voor een andere inzet binnen dat gebied of tijdelijk buiten dienst. Bij zeer ernstige incidenten worden soms ook meerdere traumahelikopters ingezet. Een voorbeeld hiervan is het ongeval met Turkish Airlines-vlucht 1951 nabij Schiphol\ snelweg A9 in februari 2009. Daar waren 3 van de 4 Lifeliners actief.

Alle helikopters zijn eigendom van en worden ingezet door ANWB Medical Air Assistance. ANWB Medical Air Assistance is een 100% dochter van de ANWB. In totaal zijn er in Nederland 6 (binnenkort 7) helikopters die als traumahelikopter kunnen worden ingezet. De traumahelikopters zijn niet gebonden aan een lifelinerstation of een regio. In verband met onderhoud en training wisselen de helikopters regelmatig van locatie. De vloot van ANWB Medical Air Assistance bestaat uit 5 helikopters van het type Eurocopter EC-135, met de registraties , PH-ELP, PH-ULP, PH-MAA, PH-HVB en PH-MMT. De reservehelikopter staat in principe gestald te Lelystad Airport.

Als de helikopter niet kan vliegen, bijvoorbeeld door slecht weer, verplaatst het MMT zich met het MMT-voertuig. Het voertuig kan ook gebruikt worden als het MMT ingezet wordt op een plek waar de helikopter niet kan landen, zoals in een dichtbebouwde binnenstad.

In 2001 kregen de MMT's de beschikking over een Mercedes-Benz Vito die door het ministerie van Binnenlandse Zaken in bruikleen werd gegeven aan de traumacentra. Deze bus heeft vier zitplaatsen en een voorraad medische hulpmiddelen en medicatie. In 2010 hebben drie van de vier traumacentra met een helikopterteam de Vito vervangen door een voor eigen rekening aangeschafte Volvo XC90, het vierde centrum koos voor een Audi Q7.

Het voertuig heeft grotendeels dezelfde uitrusting als de helikopter, zij het dat het voertuig van sommige dingen wat meer bij zich heeft. Dit kan nodig zijn bij heel grote ongevallen of rampen. Het MMT-voertuig is alleen ingericht voor het vervoer van de MMT-leden en het materiaal. Er zit geen brancard in waarmee een patiënt kan worden vervoerd, zoals bij een normale ambulance. Het MMT-voertuig is net als de helikopter uitgerust met een C2000-mobilofoon als onderdeel van het digitale communicatienetwerk voor de hulpdiensten.
Naast de verschillen in uitrusting is er ook een beperkt verschil in werkwijze. Zo heeft de chauffeur, in tegenstelling tot de piloot, ook een verpleegkundig-assisterende opleiding genoten. Hierdoor kan hij bij een inzet ook bepaalde medische handelingen verrichten. Er wordt altijd een ambulance tegelijk met het MMT opgeroepen. Omdat het MMT-voertuig geen patiënten mee kan nemen, gaat de MMT-arts vaak met de patiënt mee in de ambulance. Het MMT is dan tot de terugkomst van de arts niet voor andere oproepen inzetbaar.

De eerste proeven in Nederland met het vervoer van een verkeersslachtoffer per helikopter vonden al plaats in 1967. Van Rijksweg 12 naar het ziekenhuis Ope Dei te Woerden (tegenwoordig Zuwe Hofpoort Ziekenhuis genoemd) en van Rijksweg A4 naar het Bronovoziekenhuis in Den Haag. 
De proeven werden georganiseerd door het tijdschrift "Rijdend Nederland" in samenwerking met de Koninklijke Landmacht, de chirurg van het Ope Dei Ziekenhuis, dr. J. Dijkstra en de staf van het Bronovoziekenhuis. De toekomstige rol die de helikopter in de eerste hulpverlening - jaren later - toebedeeld zou krijgen werd door deze proeven toen al zichtbaar gemaakt.
In 1995 organiseerden de ANWB en de GG&GD Amsterdam een proef met een helikopter voor spoedeisende medische hulpverlening. In 1998 heeft het ministerie van Volksgezondheid de verantwoordelijkheid overgenomen, en nu zijn in Amsterdam, Rotterdam, Nijmegen en Groningen mobiele medische teams per helikopter actief. De helikopters vallen onder beheer van de ANWB en in Groningen berust de helikopter op een leasecontract bij de Duitse ADAC (zusterorganisatie van de ANWB in Duitsland) door de ANWB.
In Zeeland kunnen helikopters vanuit België worden ingezet, en in het oosten van het land helikopters uit Duitsland.

Sinds december 2010 vliegen alle vier de Nederlandse traumahelikopters 24/7.

De Nederlandse traumahelikopters zijn van het type EC-135, net als een deel van de Duitse ADAC-helikopters gefabriceerd door de firma Eurocopter. In het verleden waren Lifeliner 1 en 2 van het type Bölkow Bo 105. De lifeliner 3 was van het type MD902 Explorer. Vanwege gewijzigde Europese regelgeving zijn deze in 2004 vervangen door EC-135's. Sinds 1 februari 2006 is Lifeliner 3 uitgerust met nachtzichtapparatuur om ook 's nachts te kunnen vliegen. Sinds 2011 zijn alle lifeliners 24 uur per dag paraat.

In België zijn er twee MUG-helikopters (MUGH's) actief die enigszins vergelijkbaar zijn met de Nederlandse traumahelikopters.
Binnen de oproepcriteria wordt onderscheid gemaakt tussen een:

Bij een primaire oproep wordt vanuit de CPA (Centrale Post Ambulancevervoer), bij binnenkomst van de melding al bepaald dat inzet van het MMT noodzakelijk is. 

Bij een secundaire oproep bepaalt een ter plaatse gekomen ambulance dat de inzet van het MMT alsnog noodzakelijk is.

In tegenstelling tot wat veel mensen denken worden slachtoffers, ondanks de beschikbaarheid van een helikopter, vaak toch nog per ambulance vervoerd. De MMT-arts werkt dan nauw samen met de ambulanceverpleegkundige tijdens het transport naar het dichtstbijzijnde geschikte (berust op verschillende criteria) ziekenhuis. Dit heeft te maken met o.a. de toestand van het slachtoffer. 
Alleen wanneer significante tijdwinst behaald kan worden wordt een slachtoffer per helikopter vervoerd. 


Wanneer het ambulancepersoneel ingreep van een arts ter plaatse noodzakelijk acht, wanneer zij zelf de patiënt wegens uiteenlopende letsels (bijvoorbeeld bij niet te stelpen bloedingen) niet stabiel kunnen krijgen en zo niet kunnen vervoeren, kunnen zij het MMT oproepen. Dit heet een Secundair Criterium.

Bij het voorkomen van een groot ongeval of een ramp kan het MMT ingezet worden als onderdeel van een Geneeskundige Combinatie (Gnk-C). In een dergelijk geval werken zij samen met een zogenaamd AMBU-team en een SIGMA-team.

Al sinds het daadwerkelijk operationeel worden van de helikopter MMT's in Nederland, worden vanuit de medische wereld vraagtekens gezet bij de kosten-effectiviteit van deze vorm van hulpverlening voor een land als Nederland.
Daar waar in andere landen sprake is van veel grotere afstanden tussen slachtoffer en traumacentrum, kent Nederland nauwelijks het probleem van grote afstanden of lange reistijden.

Daarnaast is het de vraag of de kosten per gewonnen levensjaar als gevolg van de inzet van een MMT in verhouding staan tot de kosten die de Gezondheidsraad voor een medische interventie als maximum heeft berekend en die op ongeveer €80.000 liggen. 

Uit onderzoek (dr.B. Gerritse, Proefschrift 2010 UMC St Radboud) is gebleken dat de aanwezigheid van een MMT bij hulpverlening aan ernstig bedreigde kinderen een absolute meerwaarde heeft. Deze kinderen hebben een betere overlevingskans als er een traumahelikopter is ingezet.
Ook het onderzoek van G. Giannakopoulos (Proefschrift 2012, VU) laat zien dat inzet van een MMT de overlevingskans kan verhogen.


 


</doc>
<doc id="215554" url="https://nl.wikipedia.org/wiki?curid=215554" title="Speekselklier">
Speekselklier

Een speekselklier of glandula salivaria is een klier die speeksel produceert en naar de mondholte afscheidt. Omdat het via een buisje naar de mondholte wordt geleid is het een exocriene klier.

Een mens heeft zes grote ("glandulae salivariae majores" ) en een wisselend aantal kleinere speekselklieren, alle gelegen in of rond de mondholte.
De zes klieren die het grootste deel van al het speeksel produceren liggen net buiten de mondholte. Deze zes zijn verdeeld in drie typen:
Naast deze vier is er ook nog een speekselklier die zich onder de tong bevindt:
En er bevinden zich vele kleine mucosale speekselklieren in de mondholte en de farynx.

De grote speekselklieren bestaan ieder uit de volgende drie onderdelen:


Enkele ziektes waarbij speekselklieren betrokken zijn:


</doc>
<doc id="216081" url="https://nl.wikipedia.org/wiki?curid=216081" title="Splenectomie">
Splenectomie

Splenectomie is een operatieve ingreep waarbij de milt wordt verwijderd.

De milt wordt operatief verwijderd wanneer deze bijvoorbeeld bij een ernstig ongeval gescheurd is (miltruptuur). De milt is een bloedrijk orgaan en een scheuring leidt tot veel bloedverlies, waardoor de patiënt uiteindelijk kan overlijden. Ook bij sommige ziekten kan het nodig zijn de milt te verwijderen. Na de operatie kan men over het algemeen probleemloos verder leven.

Eens per anderhalf uur komt het bloed door de milt. Daar stroomt het langs T-lymfocyten. Deze T-lymfocyten, ook wel T-cellen genoemd, 'bekijken' het hele bloed om te zien of er een indringer in is gekomen. Als zo'n indringer, bijvoorbeeld een bacterie, is opgespoord, wordt die gepresenteerd aan de B-lymfocyten in de milt. B-cellen kunnen zich dan ontwikkelen tot plasmacellen, die antistoffen kunnen produceren. De antistoffen (van het type IgM) gaan het bloed in en binden dan aan alle indringers van hetzelfde soort en zorgen dat ze vernietigd worden.

Vele bacteriën die het lichaam binnenkomen kunnen door andere delen van het immuunsysteem worden uitgeschakeld. Een belangrijk voorbeeld hiervan is fagocytose; de bacterie wordt dan als het ware opgegeten door cellen van het immuunsysteem.

Na het verwijderen van de milt kunnen gekapselde bacteriën niet meer worden gefagocyteerd. Het is alsof zij een harde ruwe schil hebben, waardoor de afweercellen ze niet kunnen opeten. Als deze bacteriën in het lichaam komen, kunnen zij zich ongestoord gaan vermenigvuldigen, waardoor deze mensen ernstig ziek kunnen worden. Tegen een van deze bacteriën, de pneumokok, bestaat een vaccin (Pneumovax) dat gegeven wordt na een splenectomie. Deze vaccinatie dient in principe om de 5 jaar herhaald te worden.

Vanwege de verminderde weerstand van een persoon zonder milt wordt ook een medische indicatie voor de jaarlijkse griepprik gegeven.


</doc>
<doc id="216239" url="https://nl.wikipedia.org/wiki?curid=216239" title="Perineum">
Perineum

Het perineum, ook "dam" of meer algemeen "bilnaad" (niet te verwarren met bilspleet) genoemd, is het deel van het menselijk lichaam dat bij mannen bestaat uit het gebied tussen het scrotum en de anus en bij vrouwen het gebied tussen de vulva en de anus.

Het perineum bestaat hoofdzakelijk uit spieren en huid. De spieren kunnen worden onderverdeeld in spieren van de anaalstreek en spieren van het urogenitale gebied.

Het perineum geldt bij beide geslachten als erogene zone. Bij mannen ligt het inwendige deel van de penis in het perineum, en kan een erectie worden geïntensiveerd door druk uit te oefenen op het perineum.


</doc>
<doc id="216379" url="https://nl.wikipedia.org/wiki?curid=216379" title="Kruisproef">
Kruisproef

Bij de "volledige" kruisproef of de zogenoemde “Type en Screen methode” wordt de AB0-bloedgroep van patiënt en donor met een in-vitrotest gecontroleerd, of moet de compatibiliteit van AB0-bloedgroep door een "korte" kruisproef van patiëntenserum/plasma en donorerytrocyten in zoutoplossing worden gecontroleerd.
Treedt hierbij samenklontering op (door aanwezigheid van antistoffen in een van beide sera gericht tegen cellen van de andere persoon) dan is bloedtransfusie niet mogelijk.

Een volledige kruisproef (inclusief antiglobuline fase) is altijd nodig bij: 
antiglobulinetest



</doc>
<doc id="216406" url="https://nl.wikipedia.org/wiki?curid=216406" title="Convent">
Convent

De term convent heeft meerdere betekenissen: een klooster, een vergadering of een gemeenschappelijke woning in een begijnhof. De term stamt uit het Latijn van "conventus", samenkomst.

Voorbeelden hiervan zijn het convent van de cellebroeders en van de collatiebroeders oftewel Broeders des Gemenen Levens, het Paulusconvent, het Catharijne-convent, het Maria-convent, en het Agnieten-convent.

Aanvankelijk werd de term convent gebruikt voor een vergadering van monniken; later werd het begrip minder specifiek en ook gebruikt voor andere vergaderingen, zowel religieus als niet religieus.

Een convent was een gemeenschappelijk huis in een begijnhof, waarin meerdere arme en/of alleenstaande begijnen samenleefden.

In Brabant en in het Luikse vormden deze huizen de eerste vorm van samenleving voor vrome vrouwen, die later zouden uitgroeien tot de begijnenbeweging.

Conventen ontstonden door stichting: 
Voor deze conventen werden bij stichting regels opgesteld, zoals de voorwaarden voor intrede, de leefregels van het huis, en de gebeden die dagelijks voor de stichter gelezen moesten worden. Aan de oprichting werd meestal een stichtingsgeld verbonden, zodat voor langere tijd in de eerste levensbehoeften kon worden voorzien. 



</doc>
<doc id="216431" url="https://nl.wikipedia.org/wiki?curid=216431" title="Paruresis">
Paruresis

Paruresis of plasangst is de onmogelijkheid of de grote moeilijkheid te urineren in de (echte of vermeende) aanwezigheid van anderen, zoals in een publiek toilet. Volgens sommige onderzoeken zou ongeveer 6% van de bevolking eraan lijden. Het komt meer voor bij mannen, waarschijnlijk omwille van de sociale gewoonten die bij hen gebruikelijk zijn. Plasangst wordt doorgaans geclassificeerd als specifieke fobie, maar kan ook voorkomen als symptoom van sociale fobie.

Het is meer dan een gewone gêne of een verlangen naar privacy, en kan daardoor ongemak veroorzaken. De onmogelijkheid te urineren, hoewel psychologisch van oorzaak, is fysisch, en de patiënt heeft er geen controle over.

Ernstige gevallen kunnen het leven van de persoon erg beperken: men wil zich niet meer ver van huis verplaatsen, en soms kan men zelfs niet meer in zijn eigen huis urineren als men hoort dat iemand anders aanwezig is. Het kan voor de patiënt ook erg moeilijk zijn om deel te nemen aan drug- of dopingtesten als er niets speciaals voorzien wordt. In het Verenigd Koninkrijk heeft de patiënt het recht om een dergelijke voorziening te vragen.

Er zijn verschillende strategieën om met paruresis om te gaan:




</doc>
<doc id="216453" url="https://nl.wikipedia.org/wiki?curid=216453" title="Oliver Goldsmith">
Oliver Goldsmith

Oliver Goldsmith (Pallas, Ierland, 10 november 1730 - Londen, 4 april 1774) was een Iers roman- en toneelschrijver en dichter.

Goldsmith was de zoon van een anglicaanse geestelijke. Zijn geboortedatum staat niet met zekerheid vast: dit kan geweest zijn op 10 november van elk jaar tussen 1727 en 1731, hoewel nu uitgegaan wordt van bovengenoemde datum. Hij studeerde theologie en rechten in Dublin en daarna medicijnen in Edinburgh en Leiden. Vervolgens reisde hij door Europa en vestigde zich na terugkeer als medicus in Londen. Dit werk leverde hem weinig op en omdat hij voortdurend schulden had, schreef hij vele artikelen voor diverse bladen. 

In 1761 ontmoette hij Samuel Johnson, met wie hij bevriend raakte voor de rest van zijn leven.
Dankzij Johnsons invloed wist hij zijn roman "The Vicar of Wakefield" (1766) gepubliceerd te krijgen. Het boek werd zeer populair. Na enkele non-fictiewerken schreef hij het toneelstuk "The Goodnatur'd Man" (1768), in 1773 gevolgd door het succesvollere "She Stoops to Conquer". 

In 1771 verscheen het lange gedicht "The Deserted Village", dat gezien wordt als een van de belangrijkste gedichten uit de 18e eeuw.

Goldsmith werd begraven in Temple Church in Londen. Een monument voor hem werd geplaatst in de Poets' Corner in Westminster Abbey.



</doc>
<doc id="216463" url="https://nl.wikipedia.org/wiki?curid=216463" title="Implantaat">
Implantaat

Een implantaat is een voorwerp dat in het lichaam geplaatst wordt. Er zijn veel soorten implantaten en veel redenen waarom deze geplaatst worden:




</doc>
<doc id="216476" url="https://nl.wikipedia.org/wiki?curid=216476" title="Bijsluiter">
Bijsluiter

Een bijsluiter is een folder met informatie over een geneesmiddel die bij dat middel verstrekt wordt. Hij is wettelijk verplicht en wordt streng gecontroleerd. In Nederland door het College ter Beoordeling van Geneesmiddelen en in België door het Federaal Agentschap voor Geneesmiddelen en Gezondheidsproducten. Pas als de tekst volledig en helder is, en de informatie gestaafd wordt door wetenschappelijk onderzoek, mag een bijsluiter gedrukt en verspreid worden.

Hoewel de meeste bijsluiters worden getest op leesbaarheid door een consumentenpanel vinden veel mensen dat de bijsluiter lastig te lezen. Dit komt vooral door alle medische termen die gebruikt worden. Tot 2007 gaf het Instituut voor Verantwoord Medicijngebruik (toen nog DGV genaamd) daarom tweejaarlijks de prijs voor 'De beste bijsluiter' uit. Medicijngebruikers kunnen via internet positieve of negatieve ervaringen met bijsluiters melden.

Een bijsluiter bevat in ieder geval de volgende onderdelen:

De aanduiding bijsluiter is ook in zwang geraakt voor andere teksten met een waarschuwend en voorlichtend karakter, bijvoorbeeld de financiële bijsluiter.



</doc>
<doc id="216635" url="https://nl.wikipedia.org/wiki?curid=216635" title="Medische microbiologie">
Medische microbiologie

Medische microbiologie is een medisch specialisme dat zich bezighoudt met het opsporen, diagnosticeren en behandelen van aandoeningen veroorzaakt door micro-organismen (bacteriën, virussen, parasieten en schimmels waartoe behoren de gisten). Het omvat tevens de wetenschap van microbiële pathogenese en epidemiologie en heeft verwantschap met de pathologie en de immunologie.
De medische microbiologie is een tak van de microbiologie en heeft de mensheid de kans gegeven infectieziekten te begrijpen, herkennen en bestrijden, waar deze ziekten daarvoor vaak een onbekende oorsprong hadden.
Deze wetenschap heeft ons geholpen vaccins te ontwikkelen. Dodelijk verlopende ziekten zoals de pest, hondsdolheid, pokken en kinderverlamming zijn uitgeroeid of beheersbaar en behandelbaar geworden als gevolg van microbiologisch onderzoek en ontwikkeling.
Het vak wordt beoefend door een arts-microbioloog (medisch specialist) of een (medisch) microbiologisch onderzoeker en speelt zich af in een laboratorium, soms in, soms buiten een ziekenhuis. In het laboratorium worden patiëntmaterialen onderzocht, afkomstig van patiënten die worden verdacht van het doormaken van een infectieziekte. Voorbeelden zijn urineweginfecties, luchtweginfecties, bloedbaaninfecties (bloedvergiftiging) en infecties van het centrale zenuwstelsel (meningitis). Urine, opgehoest materiaal uit de luchtwegen (sputum), bloed, hersenvocht (liquor cerebrospinalis), of pus worden onderzocht op het voorkomen van bacteriën, virussen, parasieten en schimmels.

Voor bacteriën gebeurt dit onder meer door de materialen gewoonlijk na aankleuren met kleurstoffen, meestal als Gram-preparaat, onder de microscoop te bekijken, en door ze vervolgens op een voedingsmedium in een petrischaal te brengen waarna deze wordt geïncubeerd (op geschikte temperatuur, vaak 37 graden). Na een of meer dagen groeien de micro-organismen, die verder kunnen worden gedetermineerd (onderwerpen aan testen, zodat ze van een naam kunnen worden voorzien). Van de bacteriën kunnen dan vaak resistentiespectra worden bepaald, waardoor bekend wordt voor welke antibiotica zij gevoelig zijn.
Bij vermoeden van een bloedbaaninfectie wordt van de patiënten een hoeveelheid bloed afgenomen die direct in flesjes met vloeibare voedingsbodem (bouillon) wordt gebracht (bloedkweek). Nadat de bacteriën zich hebben vermeerderd in de bouillon wordt deze op een voedingsbodem gebracht en opnieuw geïncubeerd (zie foto bloedagar met gramnegatieve staven).

Virussen groeien niet direct op voedingsbodems, zij hebben cellen nodig waarin zij zich kunnen vermenigvuldigen. Daartoe worden in buizen of kunststof plaatjes met putjes cellen gekweekt van menselijke of dierlijke herkomst totdat een zogenaamde cellaag ontstaat, die een enkele cel dun is. Deze buizen of plaatjes met cellen worden bewaard totdat een patiëntmateriaal voor onderzoek wordt aangeboden, dat op de cellaag wordt gebracht. De gekweekte cellen worden dagelijks met een microscoop bekeken. Als het patiëntmateriaal een virus bevat gaat na enkele dagen incubatie de cellaag veranderen: het cytopathologisch of cytopathogeen effect (CPE). De manier waarop dit gebeurt is per virussoort anders, zodat de eerste waarneming al een deel van de conclusie biedt. De definitieve naamgeving gebeurt onder meer met fluorescentie of neutralisatie. Fluorescentie berust op het aankleuren van de aangedane cellen met tegen het virus gerichte antistoffen die gekoppeld zijn aan een fluorescerende stof. Onder het fluorescentiemicroscoop kleuren de aangedane cellen aan, indien de juiste antistof is gekozen. Neutralisatie berust op het feit dat virusgroei, bij overenting van de virusstam geremd wordt door specifieke antistoffen; groeit de stam niet in de met antistof bewerkte cellaag en wel in de onvoorbereide cellaag, dan is de virussoort herkend en kan de uitslag worden afgegeven.

De meeste parasieten komen voor in het maag-darmkanaal (voorbeelden zijn lintwormen en amoeben). Bij de diagnostiek kan daartoe onderzoek worden gedaan van de feces (ontlasting). Met speciale kleuringen kan de parasiet onder het microscoop herkend worden.
Andere parasieten komen voor in de bloedbaan (voorbeeld malaria). Om de oorzaak vast te stellen van ziekten veroorzaakt door bloedparasieten wordt een bloedmonster na kleuring onderzocht onder het microscoop. Een bekende techniek is het dikke-druppel-preparaat.

Schimmels worden onderverdeeld in schimmels in engere zin en gisten. De medische mycologie bestudeert de ziekteverwekkers van humane schimmelziekten. Daartoe behoren de huidaandoeningen (medisch specialisme: dermatologie), luchtweginfecties (longarts), maar verder kunnen alle organen door verzwakte weerstand van de patiënt worden betrokken in een ziekteproces dat door schimmels wordt veroorzaakt.
Voor de laboratoriumdiagnostiek worden patiëntmaterialen ingestuurd zoals huidschilfers (dermatomycose), nagels, haren, sputum en punctaten. Materiaal verdacht op schimmels wordt opgekweekt bij 30 graden Celsius, terwijl materiaal verdacht op gisten wordt gekweekt bij 37 graden Celsius (lichaamstemperatuur). Het opkweken gebeurt op speciale voedingsbodems met antibiotica die de bacteriegroei zoveel mogelijk remmen. Schimmels groeien over het algemeen langzamer (weken) dan gisten (dagen).

De identificatie van bacterie- en giststammen gebeurt sinds het begin van deze eeuw steeds vaker met behulp van de Maldi-Tof, op basis van de eiwitten op het celmembraan. Dit levert een aanzienlijke tijdwinst op. Schimmels worden veelal nog microscopisch en macroscopisch gedetermineerd.

Een andere diagnostische benadering is de serologie, waarbij niet het micro-organisme zelf, maar de antilichamen die door de patiënt in reactie op het micro-organisme zijn gemaakt, worden onderzocht. Daartoe wordt bloed afgenomen bij de patiënt en het serum dat na stolling wordt afgescheiden onderzocht. Om de serologische diagnose te stellen wordt nog tijdens de ziekte bloed afgenomen en na genezing gebeurt dat opnieuw. Het zo verkregen zogenaamde serumpaar wordt in samenhang onderzocht, waarbij in het eerste serum geen, en in het tweede wel antilichamen worden aangetroffen. Naar die antilichamen wordt gericht gezocht met delen van micro-organismen (m.o.) die speciaal zijn geprepareerd voor de diagnostiek. Bekende serologische testen zijn de complement-bindingsreactie, de immuno-fluorescentietest en de ELISA, enzyme-linked-immuno-sorbent-assay.

De laatste jaren worden veel klassieke onderzoekstechnieken aangevuld met of vervangen door moleculairbiologische methoden. Vaak is onderzoek naar de aanwezigheid van bacteriën of virussen te versnellen door het DNA of het RNA ervan aan te tonen in het patiëntmateriaal. Daartoe wordt gebruikgemaakt van de polymerase-kettingreactie (PCR) of van andere, deels commerciële technieken.

De werkzaamheden van de arts-microbioloog zijn samengevat in een beroepsprofiel en zijn onder te verdelen in acht categorieën.
1. Laboratoriumdiagnostiek 
2. Intercollegiaal consult 
De huisarts of specialist in een ziekenhuis komt vaak in overleg met de arts-microbioloog als er een infectie wordt vermoed. Samen met de arts-microbioloog wordt aan de hand van het verhaal van de patiënt (anamnese) en bevindingen bij lichamelijk, beeldvormend en laboratoriumonderzoek een aantal mogelijke diagnosen overwogen en er wordt afgesproken welke materialen zullen worden ingestuurd voor onderzoek en welke antimicrobiële middelen aan de patiënt worden toegediend na afnemen van de materialen. Vaak wordt gedurende de volgende periode de klinische diagnose duidelijker en kan de laboratoriumdiagnose daarbij worden gepast. Eventueel wordt de therapie aangepast gedurende dit proces.
3. Laboratoriummanagement 
4. Beleidsvorming en ontwikkeling van protocollen en richtlijnen 
5. Epidemiologie van infectieziekten en ziekenhuishygiëne
Hiertoe behoort de registratie van resistentie tegen antimicrobiële middelen. Voor het voorkomen, herkennen, inperken en bestrijden van epidemische verheffingen van ziekenhuisinfecties werkt de arts-microbioloog nauw samen met de ziekenhuishygiënist.
6. Openbare gezondheidszorg
In het kader van de volksgezondheid heeft de arts-microbioloog contact met de arts-infectieziekten over (al dan niet) aangifteplichtige ziekten, die aangetoond worden in het laboratorium, nog vaak voordat de betekenis voor het gevaar van overdracht aan andere mensen bij anderen bekend is. 
7. Voorlichting, onderwijs en opleiding
Hierbij hoort de opleiding van toekomstige collega's en van toekomstige analisten.
8. Wetenschappelijk onderzoek.

Bovenstaande wordt toegelicht in een video.


</doc>
<doc id="216731" url="https://nl.wikipedia.org/wiki?curid=216731" title="Glasvochttroebeling">
Glasvochttroebeling

Glasvochttroebeling of myiodesopsie (ook bekend als "mouches volantes") is een vrij algemeen voorkomend entoptisch verschijnsel dat gekenmerkt wordt door schaduwachtige vormen die alleen of in groepen voorkomen in het gezichtsveld, welke de vorm van puntjes, draden of stofwebben hebben en langzaam de oogbewegingen volgen. De term is afgeleid van het Griekse "myioeidès" ('gelijkend aan vliegen') en "òpsis" ('zicht').

Glasvochttroebelingen zijn kleine proteïnestructuren en cellulaire restmaterialen die zich min of meer vrijzwevend in het glasvocht (ook wel: "glasachtig lichaam"), de geleiachtige vloeistof die het oog vult, bevinden; waardoor ze snelle oogbewegingen vertraagd volgen. De schaduwen die ze werpen vallen daardoor niet altijd op exact dezelfde positie op het netvlies, waardoor de hersenen niet de kans krijgen ze uit de bewuste waarneming te verwijderen (zoals dat bij de schaduwen van de bloedvaten van het oog wel het geval is).

Het hebben van glasvochttroebelingen is heel normaal. Sommige mensen hebben er echter zoveel dat het zicht hier ernstig door gehinderd wordt. In deze gevallen wordt ook wel gesproken over DVS (Degenerative Vitreous Syndrome)

Myiodesopsie kan meerdere oorzaken hebben, hieronder zijn enkele van de veelvoorkomende kort beschreven.

Veroudering gaat vaak gepaard met verdikking van het glasvocht, bijzienden hebben hiervoor meer aanleg. Dit verdichtingsproces vormt glasvochttroebelingen door de afbraak van collageen. Bij veel mensen ontstaat dit al op jonge leeftijd.

Naast de verdichting van het glasvocht bij toenemende ouderdom, wordt ook de hoeveelheid glasvocht minder, wat meestal leidt tot een "glasvochtcollaps" bij ouderen, waarbij het glasvocht loslaat van het netvlies. Dit gebeurt vaak in of rond het 6e levensdecennium. Ook hierbij ontstaan glasvochttroebelingen, meestal waarneembaar als grote ringen in het gezichtsveld. Omdat het glasvocht op verschillende plaatsen met het netvlies verkleefd is, kunnen er verschillende complicaties ontstaan. Een onschuldige complicatie die optreedt is een mechanische stimulatie van het netvlies, waardoor er naast glasvochttroebelingen ook tijdelijk lichtflitsen waarneembaar zijn. Ernstiger complicaties kunnen ontstaan wanneer er zo een scheurtje in het netvlies ontstaat en er een kleine bloeding volgt, wat wederom waarneembaar is als glasvochttroebelingen en aanhoudende lichtflitsen. Het zo ontstane gaatje in het netvlies kan leiden tot netvliesloslating en permanente blindheid. Bij het plotseling optreden van lichtflitsen of het verschijnen van grote aantallen kleine schaduwvormen is het altijd raadzaam zo spoedig mogelijk een huisarts of oogarts te bezoeken.

Suikerziekte (diabetes mellitus) kan ook bloed in het glasvocht tot gevolg hebben, dat waargenomen wordt als glasvochttroebelingen die soms plotseling ontstaan. Regelmatige controle door een oogarts is voor diabetici van groot belang.

Een andere veelvoorkomende oorzaak van myodesopsie is oogtrauma, bijvoorbeeld na cataractextractie.

Ook uveïtis, ontsteking in het oog, veroorzaakt in veel gevallen myodesopsie.

Bij onderzoek dient de oogarts een pupilverwijdend middel toe en controleert vervolgens het netvlies met een spleetlamp en/of oogspiegel. Indien er geen scheurtjes in het netvlies worden geconstateerd is geen verdere behandeling met spoed noodzakelijk. Indien de troebelingen dermate hinderlijk zijn dat deze het functioneren belemmeren (bijvoorbeeld beeldschermwerk, lezen autorijden) kan een behandeling worden overwogen. Behandelopties zijn ofwel een laserbehandeling (floaterlaser) of een operatie (vitrectomie).

Floaterlaser is een behandeling waarmee storende floaters met een YAG-laser worden verwijderd. Dit is een techniek die wereldwijd in opkomst is. Dat komt enerzijds doordat de meeste mensen en oogartsen een vitrectomie te ingrijpend of riskant vinden en doordat in de meeste gevallen de laserbehandeling voldoende verbetering kan geven tegen. Bovendien zijn de risico's van laser zeer laag. De resultaten van floaterlaser kunnen zeer goed zijn maar in een deel van de gevallen is een behandeling met laser niet mogelijk of niet afdoende. Bij het meest voorkomende type floater (ring van Weiss) ligt het succespercentage van laser rond de 95%. Helaas zijn mensen onder de 35 vaak niet te helpen met laser.
Alleen een oogarts die gespecialiseerd is in floaterlaser kan goed inschatten of een laserbehandeling mogelijk is. Oogartsen wereldwijd die deze behandeling toepassen hebben zich verenigd in de ISVLS ofwel International Society of Vitreous Laser Surgery. De ISVLS organiseert cursussen voor algemene oogartsen om meer ervaring op te doen in deze techniek.

Daarnaast kan het glasvocht middels een vitrectomie verwijderd worden. Met de komst van geavanceerde chirurgische instrumenten kan het troebele glasvocht onder lokale of algehele verdoving worden verwijderd. De ingreep kent een aantal belangrijke risico's, waaronder een netvliesloslating (1-10.9%) of blijvende slechtziendheid/blindheid door andere complicaties (1 patiënt van 116 bij een studie). Daarnaast zal de patiënt naar aanleiding van de operatie vervroegd staar krijgen. Hoe ouder men is, hoe eerder de staar zich zal ontwikkelen. In de praktijk komt het erop neer dat vrijwel iedereen die een vitrectomie ondergaat binnen enkele jaren ook aan staar geopereerd moet worden.

Als een oogarts goed kijkt kan hij de meeste floaters zien. Sommige zijn daarentegen zo klein dat ze niet zichtbaar zijn. In die gevallen kan slechts anamnestisch (door de patiënt te ondervragen) worden vastgesteld dat een patiënt aan myodesopsie lijdt.

De meeste mensen ontdekken hun glasvochttroebelingen wanneer ze op hun rug liggend naar een egale blauwe hemel kijken. Veel glasvochttroebelingen hebben de neiging om langzaam te zinken in het glasvocht, zodat ze zich bij het op de rug liggen op den duur verzamelen nabij de gele vlek en goed zichtbaar worden; de helderblauwe achtergrond helpt hier nog eens bij. Het effect kan nog versterkt worden door het verkleinen van de pupil, bijvoorbeeld door door een speldenprikgat naar de hemel te kijken. (Wanneer men het speldenprikgat in kleine cirkels voor het oog beweegt is het ook mogelijk de schaduwen van de bloedvaten op het netvlies waar te nemen. Dit heet het Purkinje-fenomeen).



</doc>
<doc id="216732" url="https://nl.wikipedia.org/wiki?curid=216732" title="Pieter Baan Centrum">
Pieter Baan Centrum

Het Pieter Baan Centrum (PBC) is de psychiatrische observatiekliniek van het Nederlands Instituut voor Forensische Psychiatrie en Psychologie (NIFP), gevestigd te Utrecht. In het PBC worden verdachten van ernstige delicten gedurende zes weken onderzocht door gedragsdeskundigen. Het PBC is geen TBS-kliniek.

Het PBC is formeel een huis van bewaring, met een specifieke taak: het brengt adviezen "pro justitia" uit. Gedragsdeskundigen van het PBC onderzoeken verdachten van ernstige delicten en adviseren vervolgens aan de rechter of het Ministerie van Justitie. 

Het PBC werkt meestal in opdracht van de rechter-commissaris. Hij vraagt het PBC om een onderzoek en een advies als hij vermoedt dat een verdachte lijdt aan een psychische stoornis. De vraag daarbij is of de verdachte volledig toerekeningsvatbaar was toen hij het delict pleegde. En dat heeft weer alles te maken met de strafbaarheid. Als iemand een delict heeft gepleegd als gevolg van een psychische stoornis, kan hem dat delict minder of helemaal niet worden toegerekend. In dat laatste geval is hij niet strafbaar.

Het PBC onderzoekt verdachten: zij zijn nog niet veroordeeld. Het is dus niet zeker of ze schuldig zijn aan de feiten die hen ten laste worden gelegd. Het komt voor dat een verdachte het delict ontkent waarvan hij wordt beschuldigd. Het PBC neemt een onafhankelijke positie in binnen het strafproces en houdt zich dus nadrukkelijk niet bezig met het bewijs of de strafmaat. In de rapportage wordt de verdachte dan ook aangeduid als "betrokkene".

De gedragsdeskundigen van het PBC bepalen eerst de toerekeningsvatbaarheid van de verdachte. Vervolgens onderzoeken ze of er, gezien een mogelijke (gedrags)stoornis, in hun ogen kans op herhaling is. Het derde onderdeel van hun rapportage kan een advies zijn over behandeling, zoals terbeschikkingstelling (tbs), al wordt een behandeladvies niet in alle gevallen gegeven. Dat gebeurt wel als er een kans is op herhaling van het delict.

In de laatste week van het onderzoek wordt de rapportage opgesteld en wordt verkort aan de verdachte meegedeeld. De rapportage wordt toegevoegd aan het strafdossier van de verdachte en door de officier van justitie toegezonden aan de raadsman. De verdediging kan, indien zij het niet eens is met de conclusie en/of het advies, een tegenonderzoek laten uitvoeren. Het rapport heeft een adviserend karakter. De rechter kan deze terzijde leggen en een alternatief onderzoek gelasten (bijvoorbeeld naar aanleiding van tegenstrijdige conclusies). Er zijn gevallen bekend waarin het rapport van het PBC terzijde is geschoven na 2 tegenonderzoeken. Desalniettemin wordt een groot deel van de adviezen overgenomen door de rechter.

Jaarlijks worden ruim vijfduizend "pro justitia" onderzoeken gedaan. De meeste daarvan vinden ambulant plaats, in de Huizen van Bewaring. In ongeveer tweehonderd gevallen wordt het PBC ingeschakeld. Het onderzoek in het PBC kenmerkt zich door een multidisciplinaire werkwijze. Een belangrijk onderdeel hiervan is de klinische observatie. Dit in tegenstelling tot de al genoemde ambulante onderzoeken, die vooral bestaan uit gesprekken tussen gedragsdeskundigen en verdachten.

Een verdachte wordt in het PBC onderzocht door een multidisciplinair team, bestaande uit een (forensisch) psychiater, een psycholoog, een groepsleider en een forensisch milieuonderzoeker die het milieu van herkomst van de verdachte onderzoekt. Aan het team is ook een psychiater/proces-begeleider toegevoegd, die zelf geen contact heeft met de verdachte maar wel alle teambesprekingen bijwoont. Hij bewaakt de manier van werken en denkt kritisch mee vanuit een neutrale rol. De coördinatie van het onderzoek is in handen van een jurist, die ook de teambesprekingen voorzit. Samen met zeven andere gedetineerden volgt de verdachte het dagprogramma, onder begeleiding van de groepsleiders. Het multidisciplinaire onderzoek in het PBC duurt zes weken. 

De rapportage aan de rechter komt tot stand op basis van een aantal informatiebronnen. De psychiater en de psycholoog voeren gesprekken met de verdachte, terwijl ook personen uit het milieu van herkomst worden benaderd. Dit levert informatie op over de manier waarop een verdachte zich heeft ontwikkeld en buiten de detentie heeft gefunctioneerd. Ook neemt de psycholoog een testonderzoek af. Een andere belangrijke bron zijn de observaties over het gedrag van de verdachte tijdens het verblijf in het PBC. Al deze bronnen, plus schriftelijke informatie uit het strafdossier, creëren een beeld op basis waarvan het team rapporteert en adviseert.

In de laatste dagen van het verblijf van de verdachte worden alle deelonderzoeken besproken door het team en wordt het eindadvies bepaald. Dit wordt vervolgens met de verdachte besproken. De verdachte krijgt het onderzoeksrapport niet van het PBC. Dit rapport wordt opgestuurd naar de verzoeker (veelal de Rechter-Commissaris) die het aan het strafdossier toevoegt. Via de raadsman kan de verdachte alsnog het hele rapport ter inzage krijgen.

Na het verblijf in het PBC zal het rechtsgeding voortgezet worden. Op de strafzaak wordt eerst bepaald of de tenlastelegging wettig en overtuigend bewezen is. Vervolgens wordt de vraag gesteld of de verdachte strafbaar is. In deze fase van het geding is het rapport van het PBC van belang. Het PBC kent 5 gradaties van toerekeningsvatbaar:


Vanaf de derde gradatie (verminderd) is de kans aanzienlijk dat het PBC de strafrechter zal adviseren om TBS en/of dwangverpleging op te leggen. De rechter neemt dit doorgaans over en zal dit compenseren in de op te leggen strafmaat.

Is de verdachte of diens raadsman het niet eens met het advies dan staat het hen vrij om voor de aanvang van de voortzetting van de strafzaak te komen met een contra-expertise. Omdat een intramuraal onderzoek hoge kosten met zich meebrengt zal dit doorgaans bestaan uit een onderzoek door een psycholoog en een psychiater. Komen deze tot een afwijkend oordeel, dan is het aan de rechter om de diverse onderzoeken op waarde te schatten. In uitzonderlijke zaken kan een verdachte voor een derde maal onderzocht worden. Dit kan bijvoorbeeld bij de Forensisch Psychiatrische Kliniek van de GGZ in Assen.

Begin twintigste eeuw waren er al plannen voor een 'observatiestation' ten behoeve van mogelijk krankzinnige gedetineerden, zoals destijds de gangbare aanduiding was. Het duurde echter tot 24 november 1949 voordat er daadwerkelijk een psychiatrische observatiekliniek (POK) werd geopend. Vanaf het begin is deze aan de Gansstraat in Utrecht gevestigd. Het huidige, als observatiekliniek ontworpen gebouw, dateert van 1978. Begin jaren tachtig kreeg de POK de naam Pieter Baan Centrum, genoemd naar de eerste geneesheer-directeur, Pieter Baan.




</doc>
<doc id="216809" url="https://nl.wikipedia.org/wiki?curid=216809" title="Katheter">
Katheter

Een katheter, niet te verwarren met een katheder (spreekgestoelte), is een medisch hulpmiddel. Het gaat om een buisje dat door medisch personeel in het lichaam ingebracht kan worden; dit inbrengen wordt katheterisatie genoemd. Een katheter is meestal een dun, buigzaam buisje, een zogenaamde "zachte" katheter; soms is het groter en hard: een "harde" katheter.

Een katheter kan geplaatst of gebruikt worden:




</doc>
<doc id="216882" url="https://nl.wikipedia.org/wiki?curid=216882" title="Roberto Assagioli">
Roberto Assagioli

Roberto Marco Grego Todesco Assagioli (Venetië, 27 februari 1888 - Capolona, 23 augustus 1974) was een Italiaanse pionier van de transpersoonlijke psychologie en psychotherapie. Hij was arts, psychiater en psychotherapeut en de grondlegger van de psychosynthese, een model van de mens dat lichaam, geest en ziel omvat. Dit legde het fundament voor de therapeutische psychosynthese, maar wordt ook toegepast in de pedagogiek, op sociaal gebied, op het gebied van de persoonlijke ontwikkeling en van de intermenselijke betrekkingen. Psychosynthese geldt als een belangrijke basis voor de ontwikkeling van de humanistische en transpersoonlijke psychologie en psychotherapie.

Assagioli's moeder Elena Kaula, die in Egypte geboren was, kwam uit een Venetiaanse familie; zijn vader Leone Grego was ingenieur en kwam uit Verona. Beiden waren joods. Zijn vader stierf toen Roberto twee jaar oud was. Zijn moeder hertrouwde later met de arts Emmanuele Assagioli, die Roberto adopteerde. Roberto’s culturele opvoeding was dankzij een opwindende familieomgeving en goede financiële middelen zeer uitgebreid.

Roberto kreeg een klassieke opvoeding. In Venetië bezocht hij het Foscarinilyceum. In het jaar 1904 deed hij op 16-jarige leeftijd met zeer goede cijfers eindexamen. Deze scholing kwam volgens Alessandro Berti’s studie zowel Assagioli’s klassiek-humanistische als zijn wetenschappelijke belangstelling ten goede. Deze brede belangstelling, van filosofie en literatuur tot de wetenschap, behield hij zijn hele leven.

Naast zijn moedertaal Italiaans sprak hij vloeiend Duits, Engels en Frans en las hij klassiek (zogenaamd 'oud-')Grieks, Latijn, Russisch en Sanskriet. Zijn belangstelling omvatte een breed spectrum aan vak- en kennisgebieden; bijzonder intensief onderzoek deed hij in de grensgebieden van de geneeskunde, pedagogiek en religie.

In november 1904 trok de familie Assagioli naar Florence, waar Roberto aan de Universiteit van Florence zijn studie geneeskunde begon: eerst met het zwaartepunt op chirurgie, later psychiatrie. Psychologie was indertijd nog geen zelfstandige studie, dus zocht zijn belangstelling voor de menselijke psyche een andere weg. Zijn culturele belangstelling was eveneens breed; al in 1906 begon zijn medewerking aan het Florentijnse tijdschrift "Leonardo".

In 1906 reisde hij naar Wenen, en vermoedelijk ontmoette hij daar Sigmund Freud. In hetzelfde jaar had hij contact met de Romeinse theosofen. In Genève ontmoette hij de psychologen Édouard Claparède en Théodore Flournoy, die ook met Carl Gustav Jung contact onderhielden en met wie hij lang contact bleef houden.

In 1907 verscheen in het tijdschrift "Leonardo" een artikel met de titel "Il nuovo pensiero americano" ('Het nieuwe Amerikaanse denken'), waarin al de eerste ideeën voor zijn latere levenswerk, de "psychosynthese" opgenomen zijn, bijvoorbeeld de nadruk op de wil als een belangrijke geestelijke kracht in de mens.

In 1907 bezocht Assagioli het Burghölzli, de psychiatrische universiteitskliniek van Zürich, en besloot hij om de psychoanalyse als onderwerp van zijn doctoraalscriptie te nemen. Hier ontmoette hij Carl Gustav Jung en was geregeld bij hem te gast. Jung schreef op 13 juli 1909 aan Sigmund Freud: "„...unter ihnen ein gewisser Dr. Assagioli aus Florenz,von der dortigen psychiatrischen Klinik. Er ist ein offener aufnahmefähiger junger Mann...“" (...onder hen een zekere Dr. Assagioli uit Florence, van de psychiatrische kliniek daar. Hij is een open en leergierige jonge man...). Met Jung bleef hij tot diens dood verbonden.

In augustus 1909 bezocht Assagioli het "Internationale psychologische congres" in Genève. Hier hield hij zich intensief bezig met de psychologie van religieuze uitingen, de mystiek en de bijzondere staten van bewustzijn die op het gebied van de transpersoonlijke psychologie liggen.

In 1909 begon hij bij professor Tanzi in Florence aan zijn doctoraalscriptie met de titel "La Psicoanalisi", waarop hij op 1 juli 1910 afstudeerde.

Na zijn afstuderen werkte Assagioli als arts-assistent bij Eugen Bleuler in de kliniek Burghölzli. Bleuler beschreef indertijd als eerste de 'gespletenheid van de geest' als 'schizofrenie'. Bleuler was in de tijd dat Assagioli bij hem werkte, uiterst kritisch ingesteld tegenover Freud.

Na zijn tijd als arts-assistent hield Assagioli als psychiater praktijk in Italië. Hij behoorde bij de kring van de eerste psychoanalytici en had een grote rol in het verspreiden van de psychoanalyse in Italië. Hij was lid van de door Alice Bailey opgerichte Arcane school en de vertegenwoordiger van deze school voor Italië.

In 1922 trouwde hij met Nella en samen kregen zij een zoon, Ilario Assagioli.

In 1938 werd Assagioli gearresteerd en gevangengezet door Mussolini’s fascistische regering, in verband met zijn Joodse afkomst en zijn humanistische geschriften. Ruim een maand werd hij in eenzame opsluiting gehouden. Tijdens WOII werd de boerderij van zijn familie in Florence verwoest, en dook hij onder samen met zijn gezin. Zijn zoon stierf op 28-jarige leeftijd aan een longziekte, die geweten werd aan ernstige stress door de barre leefomstandigheden tijdens de oorlog.

Na de oorlog ging hij weer aan het werk en begon aan zijn levenswerk, bekend als psychosynthese. De jaren na de oorlog waren betrekkelijk kalm, en hij stichtte in Europa en Noord-Amerika verschillende instituten die aan psychosynthese gewijd waren.

Assagioli had een lang en welvarend leven en een gelukkig veertigjarig huwelijk, tot hij op 86-jarige leeftijd stierf.

Vanaf 1910 wees Assagioli op de beperkingen het psychoanalytische concept: zo lang de mens alleen gezien wordt als afhankelijk van zijn biologische instincten, kan hij slechts gedeeltelijk begrepen worden, maar niet in zijn totaliteit gezien. Het was Assagioli’s verlangen een wetenschappelijke psychologie te ontwikkelen die het bestaan van de ziel erkent, en de vreugde, zin, vervulling, creativiteit, liefde en wijsheid, dus de hogere energieën en strevingen van het menselijke bestaan net zo zeer omvat als de impulsen, driften en behoeften van de vitale basis van de menselijke natuur.

Hij creëerde zijn psychologische concept en wereldbeeld, de psychosynthese, waarmee hij poogde de wetenschappelijke inzichten van de geneeskunst en de psychologie en de sofistiek van de volken samen te voegen tot een mensbeeld dat de biologische gebondenheid van de mensheid in een groter kader van de vrije keuze en verantwoordelijkheid moest plaatsen en dit weer in een nog groter kader van spirituele verbondenheid en betrokkenheid.

Tijdens zijn leven verschenen:

Postuum verschenen:




</doc>
<doc id="217004" url="https://nl.wikipedia.org/wiki?curid=217004" title="Hematocriet">
Hematocriet

De hematocriet (afkorting:HT of HCT) of hematocrietwaarde (uit het Grieks: αιματοκριτης), van het Griekse αιμα (hema), dat 'bloed' betekent, en κριτηριον (criterion), dat 'criterium' betekent, is het volume van het bloed dat door de rode bloedcellen (erytrocyten) wordt ingenomen, weergegeven als een fractie van het totale bloedvolume. De hematocriet wordt bepaald door een buisje bloed te centrifugeren. Onderin verzamelen dan de rode bloedcellen, daarbovenop de witte bloedcellen (leukocyten; deze laag heet de "buffy coat") en bovenin de buis het plasma.

Referentiewaarden (in liter per liter bloed):

Zowel zeer hoge als zeer lage hematocrietwaarden brengen gezondheidsrisico's met zich mee. Mensen met zeer lage hematocrieten lijden aan bloedarmoede (anemie), wat kan komen door onder andere leukemie of een te hoge afbraak van erytrocyten. Mensen met een zeer hoge hematocriet (polycythemie) hebben stroperiger (viskeus) bloed waardoor er meer risico's zijn op hart- en vaatziekten. Ook door uitdroging of een te sterke aanmaak van erytrocyten in het beenmerg kan een verhoogde hematocriet het gevolg zijn.

De normale hematocrietwaarde van vrouwen in de vruchtbare leeftijd is lager dan die van mannen, omdat vrouwen met de menstruatie ijzer verliezen.
Mensen die op grote hoogte leven, zoals Nepalezen of Bolivianen, hebben van nature een veel hogere hematocrietwaarde dan laaglanders.

De hematocriet wordt op kunstmatige wijze verhoogd door injectie van erytropoëtine (epo). Bij het wielrennen en enkele andere sporten wordt een startverbod opgelegd met een te hoge hematocriet. De grens is daarbij 0,50, maar voor sporters die van nature een hoge hematocriet hebben geldt een uitzondering. Dit startverbod is formeel niet bedoeld als schorsing, maar voor de eigen gezondheid van de sport(st)er. Een te hoge hematocriet leidt namelijk tot dik en stroperig bloed, waardoor verstoppingen in haarvaten (met alle gevolgen van dien) kunnen ontstaan. Het is echter wel ontstaan als methode om het gebruik van epo tegen te gaan in de tijd dat het middel al wel als doping bekend was, maar nog niet opgespoord kon worden.

Op grote hoogte is de zuurstofdruk van de lucht lager. Daardoor komt er minder zuurstof in het bloed, waardoor de nieren meer erytropoëtine afgeven. Hierdoor worden in het beenmerg meer rode bloedcellen gemaakt en stijgt de hematocriet. Er zijn meerdere soorten hoogtetrainingen. De meest bekende zijn de "living high, training high (LHTH)" en de "living high training low (LHTL)". Vooral de effecten van LHTH zijn erg discutabel en verschillen over de wetenschappelijke literatuur. Dit omdat op hoogte het ademhalingssysteem sterk uitgedaagd wordt en daardoor het systeem van spieren en aansturing maar amper. Door het gebrek aan uitdaging is het effect van training ook klein. Vandaar dat het principe LHTL ontwikkeld is, waardoor wel optimaal getraind kan worden en ook de aanpassingen in het epo-systeem aanwezig zijn.

Om succesvol gebruik te maken van de effecten van hoogte is de wetenschap het er over eens dat een succesvolle hoogtestage er ongeveer zo uit ziet: ten minste 2500m hoog, ten minste 12 uur per dag op hoogte, ongeveer 3 tot 4 weken en volgens LHTL. Vooral omdat dit veel wisseling in hoogte vraagt, wat in de praktijk vaak moeilijk toepasbaar is, worden tegenwoordig hele hotels op 'kunstmatige hoogte' gebracht. Er wordt een ruimte (bijvoorbeeld een tent, cabine of hotelkamer) gecreëerd waarin een lagere zuurstofspanning heerst, waar atleten het grootste deel van de dag doorbrengen.



</doc>
<doc id="217101" url="https://nl.wikipedia.org/wiki?curid=217101" title="Edward D. Wood jr.">
Edward D. Wood jr.

Edward David Wood jr. (Poughkeepsie (New York), 10 oktober 1924 - Hollywood (Californië), 10 december 1978) was een Amerikaans filmregisseur, filmproducent, filmacteur en (scenario)schrijver.

Wood werd geboren in Poughkeepsie zoon van een postbeambte. Als kind had hij een grote interesse in de populaire cultuur, zoals stripboeken, pulpmagazines en westernfilms. Hij spijbelde af en toe van school om in de lokale bioscoop films te kunnen kijken. Posters die hier werden weggegooid, haalde hij naar eigen zeggen uit de vuilnisbak om ze aan zijn collectie te kunnen toevoegen. Tot zijn twaalfde kleedde Woods moeder haar zoon met enige regelmaat in meisjeskleren. Volgens Wood is dit de reden waarom hij later een (heteroseksuele) travestiet is geworden.

Na de aanval op Pearl Harbor nam Wood dienst bij de Amerikaanse mariniers. Hij had actieve dienst in de periode 1942-1946. Volgens Wood droeg hij tijdens meerdere gevechten vrouwenkleding onder zijn uniform. Hij nam deel aan de Slag om Guadalcanal en de Slag om Tarawa.

Na terugkomst in de VS na de Tweede Wereldoorlog begon Wood als regisseur. Ook begon hij met het schrijven van scenario's. Hij stond al gauw bekend als een gedreven, extravagant persoon.

Dat hij zich graag als vrouw verkleedde en veel interesse had in de vrouw, is te zien in een van zijn eerste films, "Glen or Glenda" uit 1953.

Wood trouwde met Norma McCarty in 1955 en scheidde van haar in 1956. Hij trouwde later met Kathy Wood.

Later maakte Wood nog low-budget B-films in andere genres: horror, sciencefiction en western. Aan het eind van zijn carrière maakte hij ook pornografische films.

Vaak waren zijn films, naar de standaarden van de filmindustrie, absurd, zodat ze gedoemd waren te floppen. Door de aan alle kanten rammelende plots, het vaak slechte acteerwerk en de ook voor die tijd bijzonder simpele 'speciale effecten' zijn ze vaak onbedoeld lachwekkend. Een paar jaar na zijn dood werd hij uitgeroepen tot 'slechtste regisseur aller tijden' waardoor er een cultstatus rond zijn persoon ontstond en zijn films weer enig aanzien gekregen.

De tragiek van Woods loopbaan is dat hij nooit serieus genomen werd, terwijl het altijd zijn streven was om erkend te worden als filmmaker.

Wood schreef ook verhalen. Vele daarvan zijn erotisch getint met thema's als travestie en fetisjisme.

Als regisseur:

Als scenarioschrijver:



Over het leven en het werk van Wood zijn verschillende documentaires gemaakt:


In 1994 bracht Tim Burton een hommage aan Wood met zijn biopic Ed Wood. In deze film wordt de rol van Wood gespeeld door Johnny Depp. De film behandelt de periode 1953-1959. De vriendschap met de oudere en ziekelijke Béla Lugosi en Woods worsteling met zijn travestie staan hierin centraal.



</doc>
<doc id="217307" url="https://nl.wikipedia.org/wiki?curid=217307" title="Luciferine">
Luciferine

Luciferine is een algemene naam voor soorten pigment die licht afgeven. Het wordt aangetroffen in organismen die in staat zijn tot bioluminiscentie, zoals vuurvliegjes, glimwormen, diepzeevissen, algen (zeevonk) en sommige microben. De naam is afgeleid van lucifer, hetgeen "lichtdragend" betekent.

Luciferine wordt geoxideerd in de aanwezigheid van het enzym luciferase, waarbij licht vrijkomt:

luciferine + O + ATP → oxyluciferine + licht

Voor deze reactie is de aanwezigheid van energie, in de vorm van ATP vereist.

De kleur van het licht is hierbij afhankelijk van het luciferase-enzym.
Deze reactie is erg efficiënt: bijna alle energie komt vrij in de vorm van licht.

Er zijn vijf soorten luciferine.

Door het effect van lichtuitstraling kan luciferine gebruikt worden om de hoeveelheid ATP in een cel te bepalen. Hoe meer ATP in de cel aanwezig is, des te meer licht er wordt uitgestraald als er luciferine aan de cel wordt toegevoegd. Deze methode is zeer snel, binnen een minuut is er resultaat.

Ook worden in het biomedisch onderzoek allerhande toepassingen van luciferine gemaakt. Door bijvoorbeeld tumorcellen te maken die luciferase aanmaken kan de groei van een tumor in een levend wezen met een speciale gevoelige camera gevolgd worden. 

Ook wordt het gen voor luciferase gekoppeld aan een promotor, dat is een soort aan- en uitschakelaar van genen in het DNA. Daarmee kan zichtbaar gemaakt worden of een gen juist aan of uit staat in een bepaald type cel, hetgeen weer een middel is om genetisch onderzoek naar allerlei eiwitten en hormonen uit te voeren.

Er is een hele tak van chemische industrie ontstaan die het luciferine en luciferase voor deze toepassingen levert.


</doc>
<doc id="217309" url="https://nl.wikipedia.org/wiki?curid=217309" title="Azopigment">
Azopigment

Azopigmenten zijn kleurloze deeltjes (gewonnen uit aarde of klei) die worden gekleurd door een aromatische azoverbinding. De azoverbindingen zijn sterk gekleurde organische moleculen.

De lichtabsorptie van de azoverbindingen zijn te sterk om op zichzelf gebruikt te worden; ze zouden zeer donker tonen. Om een betere bruikbaarheid van het pigment te bereiken wordt het verdund. Om het in verf te gebruiken moeten de kleuren aan deeltjes worden gebonden.

De kleureigenschappen van azopigmenten zijn uitstekend, met name in het bereik geel, oranje en rood. Daarom worden ze vaak gebruikt als vervanging van cadmiumpigmenten. Er zijn echter ook groene en blauwe azopigmenten.

Azokleurstoffen, vooral die met verscheidene azogroepen, hebben nog een speciale eigenschap: ze vertonen namelijk dichroïsme. Dit betekent dat ze licht kunnen polariseren. Daarom worden (mengsels van) azokleurstoffen ook wel in polarisatoren gebruikt. Andere kleurstoffen met dezelfde eigenschap zijn zogenaamde antrachinonkleurstoffen.


</doc>
<doc id="217717" url="https://nl.wikipedia.org/wiki?curid=217717" title="Looizuur">
Looizuur

Looizuur of gallotannine is een hydrolyseerbare tannine en komt onder andere voor in de bast van Sequoia's en eiken, in de peul van "Caesalpinia spinosa" en in galappels. Het beschermt de boom tegen insectenvraat en aantasting door bacteriën. Ook beschermt het de boom bij bosbrand. Vroeger werd de gedroogde eikenbast (eek) vermalen op een eekmolen en vervolgens tussen de te looien huiden gestrooid.

Looizuur is dus niet hetzelfde als wat onder de verzamelnaam tannine verstaan wordt, waarschijnlijk komt dit met de verwarring van tannic acid → looizuur en tannins → tanninen. Zwarte thee bevat bijvoorbeeld geen looizuur (tannic acid), maar wel andere tanninen. Groene thee echter bevat wel looizuur (gallotannine).

De molecuulformule wordt meestal weergegeven als CHO, maar in feite bestaat het uit een mengsel van verwante stoffen. Het is een polymeer van moleculen van galluszuur en glucose met meestal 8 moleculen galluszuur. Het is een geel tot lichtbruin poeder dat zeer goed in water oplosbaar is; 1 gram looizuur lost op in 0,35 ml water. Het CAS-nummer is 1401-55-4.

Hydrolyseerbare polymeren van galluszuur worden nu vooral voor het leerlooien gebruikt.

Looizuur wordt ook gebruikt in de uitvoering van de zilverimpregnatietechniek volgens Fontana en Tribondeau. Dit is een techniek om treponemen te kleuren.


</doc>
<doc id="218020" url="https://nl.wikipedia.org/wiki?curid=218020" title="Pro Vita">
Pro Vita

Pro Vita is een Belgische, katholieke vereniging zonder winstoogmerk die opkomt voor de beschermwaardigheid van het leven vanaf de conceptie, de cultuur van het leven en de katholieke visie op seksualiteit.

De organisatie tracht vrouwen die ongewenst zwanger zijn te doen afzien van een abortus en organiseert acties zoals "Echte Liefde Wacht", waarbij jongeren een belofte afleggen om geen seksuele betrekkingen aan te gaan tot hun huwelijk. Op haar website linkt de organisatie naar teksten die tegen abortus provocatus alsook tegen het gebruik van anticonceptie zijn.

Pro Vita werd opgericht in de zomer van 1971 door onder anderen Charles Convent als reactie op het wetsvoorstel-Calewaert, dat in februari 1971 werd ingediend en beoogde abortus provocatus wettelijk toe te staan. Deze vereniging geeft voorlichting op scholen en trekt 's zomers rond met een informatiecaravan naar verschillende zeedijken aan de Vlaamse kust.

Ze biedt hulp aan meisjes en vrouwen die onverwacht zwanger zijn en geven een maandblad ("Gezin & Leven"), een jongerenblad ("Jongeren-Aktie") en diverse informatiefolders uit.

Het secretariaat van Pro Vita is gevestigd in Mechelen.

Op 8 juli 2013 verklaarde Mieke Van Hecke, directeur-generaal van het Vlaams Secretariaat van het Katholiek Onderwijs (VSKO), dat men geen beroep meer wil doen op het lesaanbod van Pro Vita. Er wordt een inventarisatie gemaakt van scholen die beroep doen op Pro Vita, waarna deze zullen overschakelen op lessen rond seksualiteit die aangeboden worden door het katholieke onderwijsnet en de Vzw Sensoa.




</doc>
<doc id="218346" url="https://nl.wikipedia.org/wiki?curid=218346" title="Doofblindheid">
Doofblindheid

Doofblindheid is een verzamelnaam voor alle varianten in de combinatie slechtziendheid/blindheid en slechthorendheid/doofheid. De meeste doofblinden zijn niet zowel volledig doof als volledig blind, maar hebben nog enig restgehoor en/of enige restzicht. Doofblinden komen in principe dezelfde beperkingen tegen als doven en blinden, maar door de dubbele handicap zijn de beperkingen groter en ook lastiger op te lossen. De bekendste doofblinde is Helen Keller, die zowel auteur, activist als onderwijzer was.

Het totale aantal doofblinden in Nederland wordt geschat op ten minste 4000 mensen. Van deze groep is 5% doofblind geboren (congenitale doofblindheid) en 95% in de loop van hun leven doofblind geworden (verworven doofblindheid). Verreweg het grootste gedeelte van de doofblinden (70 tot 75%) is 65 jaar of ouder.

Doofblindheid kan allerlei verschillende oorzaken hebben, en kan op elk willekeurig moment in het leven ontstaan. Het kan een genetische achtergrond hebben, zoals met veel syndromen het geval is. Het syndroom kan direct bij de geboorte, maar soms ook pas in de loop van het leven tot uiting komen. Doofblindheid kan ook het gevolg zijn van een trauma, ziekte of door een toevallig samenkomen van twee losstaande oorzaken.

Aangeboren doofblindheid is meestal een onderdeel van een syndroom. Een voorbeeld is het congenitale rubellasyndroom (rodehond bij de zwangere moeder). Maar ook te vroeg geboren kinderen kunnen doofblind worden.

Vroeg verworven doofblindheid ontstaat op jeugdige of jong-volwassen leeftijd en kan erfelijk bepaald zijn, zoals het Syndroom van Usher en het Neurofibromatose type I. Maar het kan ook ontstaan door een trauma of ziekte, zoals hersenvliesontsteking.

Ouderdomsdoofblindheid is doofblindheid die alleen door de (hoge) leeftijd verklaard kan worden. Bij veel mensen gaat in de loop van het leven het gehoor en het gezichtsvermogen langzaam achteruit. Bij sommige mensen gebeurt dat beide in die mate dat de persoon doofblind wordt. Maar ook dove ouderen en blinde ouderen hebben last van deze ouderdomskwalen, en lopen dus een verhoogd risico om langzaam doofblind te worden.

Doofblinden kunnen op verschillende manieren communiceren, dat is afhankelijk van het restgehoor en restzicht. Sommige doofblinden horen genoeg om te kunnen horen en verstaan, mits de gesprekspartner duidelijk spreekt en de luisteromstandigheden gunstig zijn. Andere doofblinden zien genoeg om het gehoor met de ogen te kunnen ondersteunen (spraakafzien), zodat een gesprek op de 'normale' manier bij gunstige kijkomstandigheden nog steeds mogelijk is.
Of er kan een gebarentaal gebruikt worden mits de gesprekspartner de gebaren in het zichtveld maakt.

Voor de rest is men aangewezen op andere communicatiemiddelen zoals o.a. het tactiele gebarentaal, een aangepast handalfabet of braille. De voorkeur voor een bepaalde communicatievorm is per persoon verschillend en hangt mede af van de achtergrond van de doofblinde. Tegenwoordig kiezen Doofblinden ook een Cochleair implantaat. Met deze implantaat kunnen ze omgevingsgeluiden horen en hun kwaliteit van leven sterk verbeteren.
Sommige Doofblinden maken gebruik van speciale communicatiehulpmiddelen, zoals de Tellatouch of de nieuwe versies daarvan zoals de TeleBraille en de Screen Braille Communicator.

Communicatie bij doofblinde mensen is van essentieel belang, de wereld begrijpen en je kunnen uiten zorgt voor verdere ontwikkeling, het bevordert je competentiegevoel en vergroot je zelfvertrouwen. Je niet goed kunnen uiten of de wereld niet goed kunnen begrijpen kan zorgen voor frustratie, met de nodige negatieve gevolgen van dien. 
Aangezien het aanbieden en verder ontwikkelen van de communicatie heel specifieke vaardigheden vraagt van de omgeving en de mensen waar de doofblinde persoon mee te maken heeft is voor doofblinde kinderen specialistisch onderwijs van belang. Dit wordt verzorgd door Viataal Rafael.



Nederland:

België:


</doc>
<doc id="218472" url="https://nl.wikipedia.org/wiki?curid=218472" title="Brucellose">
Brucellose

Brucellose (bij mensen Maltakoorts) is een infectieziekte bij zoogdieren die wordt veroorzaakt door bacteriën uit het geslacht "Brucella". In 1887 werd deze bacterie voor het eerst geïsoleerd door de Britse militair chirurg Sir David Bruce op Malta.

Er zijn verschillende varianten van de brucella-bacterie:

De brucella-bacterie wordt door besmette dieren uitgescheiden in melk, urine, ontlasting en vruchtwater. Via voer en drinkwater komt de bacterie in de maag en de darmen, waar het in het bloed wordt opgenomen. De bacterie nestelt zich in de uier en de baarmoeder. De ziekte heeft een incubatieperiode van tien dagen tot enkele maanden.

Drachtige dieren die besmet zijn met brucellose kunnen een miskraam krijgen, of de jongen worden te vroeg of dood geboren. De placenta komt vaak niet los en er ontstaat een baarmoederontsteking. Ook kan het dier mastitis (uierontsteking) krijgen waardoor de melkgift vermindert.

Mannelijke dieren kunnen ontstekingen krijgen aan de testikels en onvruchtbaar worden.

Naast de miskramen zijn er meestal weinig andere symptomen, waardoor brucellose niet direct wordt opgemerkt en de bacterie zich ongestoord kan uitbreiden. Vooral bij een miskraam wordt een grote hoeveelheid bacteriën met de vrucht naar buiten gebracht.

Brucellose is een zoönose. Dit houdt in dat de infectie ook op mensen overgebracht kan worden. Brucellose bij mensen wordt met name door brucella melitensis veroorzaakt en wordt ook wel "Maltakoorts" of "ziekte van Bang" genoemd. De besmetting vindt plaats door contact met besmette dieren, het drinken van rauwe melk of ongepasteuriseerde zuivelproducten. Een besmetting van de ene mens op de andere mens wordt zeldzaam, maar niet onmogelijk geacht. De naam Maltakoorts verwijst naar de Maltees Themistocles Zammit, die de manier van overdracht door melk ontdekte.

Meestal uit brucellose bij mensen zich in griepachtige verschijnselen. Maar zwangere vrouwen kunnen ook een miskraam krijgen.

Brucellose wordt bij de mens bestreden met antibiotica. Wanneer er tijdig begonnen wordt, zijn er goede vooruitzichten op volledige genezing. Er bestaat een vaccinatie tegen brucellose, maar deze geeft maar een paar weken bescherming.

Het is van belang dat brucellose bestreden wordt. Ten eerste omdat de ziekte een gevaar kan zijn voor de volksgezondheid. Ten tweede betekenen abortussen, vroeggeboorten, doodgeboren dieren en een verminderde melkgift een financiële schadepost in de rundveehouderij.

Diverse lidstaten van de Europese Unie zijn officieel vrij verklaard van brucellose. Deze verklaring is verplicht om deel te nemen aan de vrije handel en export van levend rundvee, rundvleesproducten en zuivelproducten.

Door middel van bloedonderzoek is te zien of er antistoffen tegen de bacterie zijn aangemaakt en het dier brucellose heeft (gehad). Dit bloedonderzoek wordt uitgevoerd door de Gezondheidsdienst voor Dieren op de bloedmonsters die genomen zijn voor CAE- en CL-onderzoek. Alle positieve dieren worden afgevoerd. Na twee maanden wordt het bloedonderzoek herhaald op het besmette bedrijf. Dit onderzoek is onderdeel van de diergezondheidsmonitoring in Nederland.

Iedere koe die een miskraam of een te vroeg of doodgeboren kalf heeft gekregen, wordt ook onderzocht op brucellose. Daarnaast worden oudere runderen op twintig procent van de bedrijven onderzocht.

Sinds 1999 is Nederland door de Europese Unie officieel vrij verklaard van brucellose. Er worden echter jaarlijks meerdere importgevallen geconstateerd. In juli 2010 is een geval van brucellose geconstateerd. 

In België was de laatste uitbraak van brucellose in 2000. België is in 2003 officieel vrij verklaard van brucellose.

In Zuid-Europese landen en de nieuwe lidstaten van de Europese Unie vormt brucellose nog steeds een belangrijk probleem.



</doc>
<doc id="218595" url="https://nl.wikipedia.org/wiki?curid=218595" title="Chlooramfenicol">
Chlooramfenicol

Chlooramfenicol is een bacteriostatisch antibioticum dat de synthese van eiwitten in bacteriën remt. Het wordt door de bacterie "Streptomyces venezuelae" geproduceerd maar kan inmiddels synthetisch worden vervaardigd. Chlooramfenicol is effectief tegen een breed spectrum aan micro-organismen, maar wordt vanwege ernstige bijwerkingen vooral gebruikt bij levensbedreigende infecties. Omdat chlooramfenicol de bloed-hersenbarrière heel makkelijk passeert wordt het gebruikt voor door stafylokokken veroorzaakte hersenabcessen. 

Alleen in de vorm van oogdruppels bij de behandeling van conjunctivitis is chlooramfenicol nog geregistreerd in Europa. In de derde wereld is het middel vanwege lage kosten en eenvoudige productie en hoge effectiviteit ondanks de bijwerkingen nog wel in gebruik. De andere drie indicaties kennen geen geregistreerd medicament meer. Er zal in voorkomende gevallen met magistrale bereidingen moeten worden gewerkt. Vanwege de steeds vaker voorkomende infecties met multiresistente bacteriën wordt het gebruik van chlooramfenicol wel heroverwogen.

Chlooramfenicol wordt onder andere gebruikt bij
Chlooramfenicol stopt bacteriegroei door binding aan het bacteriële ribosoom (blokkering van peptidyltransferase)

Chlooramfenicol is een verbinding met twee chirale centra en met twee voorkomende enantiomeren. Enkel de (R,R)-chlooramfenicol variant heeft antibacteriële activiteit; het (S,S)-chlooramfenicol enantiomeer is inactief.

Vanwege het Grey Baby Syndroom wordt het niet voorgeschreven aan zwangeren en zuigelingen. Omdat de nieren van pasgeborenen het medicijn nog niet kunnen verwerken wordt het gestapeld in de huid, waarvan deze een grijs uiterlijk krijgt. Ook orgaanfalen en dood behoren tot de mogelijke complicaties.


</doc>
<doc id="218769" url="https://nl.wikipedia.org/wiki?curid=218769" title="Arsfenamine">
Arsfenamine

Arsfenamine (merknaam Salvarsan) is een arseenpreparaat waarmee voor het eerst behandeling van syfilis mogelijk werd. Een nauwkeuriger chemische benaming is het dihydrochloride van "3.3'-diamino-4.4'-dihydroxy-arsenobenzeen".

Salvarsan werd rond 1909 door Paul Ehrlich en Sahachiro Hata ontwikkeld en kwam in 1910 op de markt. De naam "Salvarsan" – van "salvare" (=redden), "arseen" en "sanus" (=gezondheid) – staat voor reddend arseen. Toch was Salvarsan lange tijd bij wetenschappers bekend onder de naam 606 omdat het de 606e stof was die Ehrlich op een proefdier testte. Salvarsan staat als het eerste chemotherapeuticum te boek.


</doc>
<doc id="219033" url="https://nl.wikipedia.org/wiki?curid=219033" title="Klier van Bartholin">
Klier van Bartholin

De klier van Bartholin of de glandula vestibularis major is een slijmklier.

Elke vrouw heeft er twee, aan weerskanten van de opening van de vagina op 5 en 7 uur. De afvoerbuizen eindigen aan de binnenzijde van de kleine schaamlippen, de labia minora. Het door de klieren geproduceerde slijm vergemakkelijkt het inbrengen van de penis in de vagina. Dit slijm is daarmee onderdeel van de vaginale afscheiding. De klieren van Bartholin komen overeen met de klieren van Cowper bij de man die het voorvocht produceren.

Indien een kanaal van de klieren gedeeltelijk of compleet is afgesloten, kan de secretie niet worden afgescheiden en ontstaat er pijn door interne druk of door een infectie. Deze pijn situeert zich op een duidelijk punt. Behandeling geschiedt door het wegnemen van de klier, maar meestal door marsupialisatie of het tijdelijk inbrengen van een kleine katheter, de Word catheter. Hierdoor ontstaat er een nieuwe opening. Bij marsupialisatie wordt al dan niet onder narcose een opening gemaakt aan de binnenkant van de schede waar de uitgezette afvoergang naar buiten wordt gehecht (geëverteerd). Hierdoor kan het geproduceerde vocht van de klier weer naar buiten aflopen.


De klieren werden voor het eerst beschreven in de 17e eeuw door de Deense anatoom Caspar Bartholin Junior (1655-1738). Soms wordt ten onrechte beweerd dat zijn grootvader, theoloog en anatoom Caspar Bartholin Senior (1585-1629), ontdekker van de klieren is.



</doc>
<doc id="219085" url="https://nl.wikipedia.org/wiki?curid=219085" title="Gerlof Jukema">
Gerlof Jukema

Gerlof Johannes Jukema (Nijverdal, 19 november 1958) is een Nederlands arts en oud-politicus voor de LPF.

Jukema werd geboren te Nijverdal, als zoon van een predikant en een maatschappelijk werkster. Hij volgde het atheneum te Hengelo en twee gymnasia te Den Haag. Jukema studeerde van 1979 tot 1986 geneeskunde aan de Universiteit Leiden, waarna hij werd opgeleid tot longarts. Hij was tot 31 maart 2012 werkzaam als longarts in het Waterlandziekenhuis te Purmerend en was van 1993 tot 1996 tevens lid van het stafbestuur aldaar.

Jukema werd door Pim Fortuyn naar de LPF gehaald wegens zijn kennis als medisch specialist. Voor Fortuyn was de hervorming van de gezondheidszorg een belangrijk punt. Jukema was vanaf 23 mei 2002 lid van de Tweede Kamer gedurende de regeerperiode van het eerste Kabinet Balkenende, en combineerde deze functie met zijn baan als longarts.

Toen Volkert van der Graaf, de moordenaar van Fortuyn, een hongerstaking begon, baarde Jukema opzien door samen met een collega LPF-Kamerlid, de anesthesioloog Milos Zvonar, zijn bereidheid tot medewerking aan dwangvoeding van Van der Graaf uit te spreken. Jukema zou daarbij een eventuele tuchtrechtzaak niet uit de weg gaan, zo verklaarde hij; die zag hij als een interessant proefproces. Zijn standpunt stond haaks op dat van de Koninklijke Nederlandse Maatschappij tot bevordering van de Geneeskunst (KNMG).

Voor de verkiezingen van januari 2003 schrapte de LPF zonder overleg alle artsen van de kandidatenlijst. Op 30 januari 2003 verliet Jukema de Kamer. Hij ambieerde geen functie in de politiek meer, maar wilde directeur van een ziekenhuis worden om op kleinere schaal de gezondheidszorg te kunnen verbeteren. Hij bleef wel lid van de LPF.

Voor de Tweede Kamerverkiezingen van 2006 kwam Jukema op de veertiende plaats op de verkiezingslijst van de partij EénNL.



</doc>
<doc id="219086" url="https://nl.wikipedia.org/wiki?curid=219086" title="David Bruce (microbioloog)">
David Bruce (microbioloog)

David Bruce (Melbourne, 29 mei 1855 - Londen, 27 november 1931) was een Brits/Australisch legerchirurg en microbioloog die de Maltakoorts en trypanosomen onderzocht waarbij hij ook de oorzaak van slaapziekte ontdekte. Hij kreeg de Leeuwenhoek Medaille in 1915.

Naar hem is de zoönose Brucellose genoemd almede de verwekkende bacterie "Brucella".



</doc>
<doc id="219123" url="https://nl.wikipedia.org/wiki?curid=219123" title="Eubacteriën">
Eubacteriën

Eubacteriën of Eubacteria vormen een afzonderlijke groep van eencelligen, die samen met de groep oerbacteriën of archaebacteriën behoort tot het domein van de prokaryoten.
Tegenwoordig worden de namen Bacteria en Archaea gebruikt om deze twee groepen te benoemen en is de naam Eubacteria in onbruik geraakt. De prokaryoten worden niet meer als domein erkend, de Bacteria en Archaea vormen elk een domein.


</doc>
<doc id="219307" url="https://nl.wikipedia.org/wiki?curid=219307" title="Sociotherapie">
Sociotherapie

Sociotherapie is het op methodische wijze creëren van een therapeutisch woon-/ leefklimaat, met als doel een omgeving te creëren waarin patiënten kunnen genezen en/of leren omgaan met hun ziekte of handicap(s). Sociotherapie wordt vooral toegepast binnen de psychiatrie, maar ook wel in de gehandicaptenzorg. Met "het sociotherapeutisch team" of "de sociotherapie" wordt bedoeld het team medewerkers die de 24-uurszorg uitvoeren. Dit zijn meestal mensen met een medische of agogische opleiding. In tegenstelling tot bijvoorbeeld "verpleegkundige" is "sociotherapeut" geen beschermde titel. Elke groepsleider mag zich sociotherapeut noemen. Veel hulpverleners bedrijven sociotherapie zonder de term te kennen. In bijvoorbeeld de zorg voor terbeschikkinggestelden en in de verslavingszorg is de term wel gemeengoed.



</doc>
<doc id="219614" url="https://nl.wikipedia.org/wiki?curid=219614" title="Slaapziekte">
Slaapziekte

Slaapziekte is een vectorziekte die veroorzaakt wordt door een protozoaire parasiet (eukaryote eencellige), "Trypanosoma brucei", met twee ondersoorten, "rhodesiense" en "gambiense", die overgebracht wordt door de tseetseevlieg. Slaapziekte kan in een sluimerende staat voorkomen zolang de ziekte zich nog niet in de hersenen heeft gevestigd. Bij de West-Afrikaanse slaapziekte ("t brucei gambiense") kan dit jaren duren. De Oost-Afrikaanse slaapziekte ("t. brucei rhodesiense") verloopt echter agressiever en kan in enkele maanden fataal zijn. Slechts een klein percentage van de tseetseevliegen is met de parasiet besmet. De vliegen geven het niet aan hun jongen door, en de ziekte kan dus alleen blijven bestaan als er geïnfecteerde dieren of mensen zijn waardoor ze worden besmet om het vervolgens weer aan een niet-geïnfecteerd dier of mens door te geven.

Tseetseevliegen zijn ongeveer twee keer zo groot als huisvliegen en kunnen pijnlijk steken. Wanneer iemand besmet is met de ziekte, ontstaat na enige dagen tot een maand een zweer op de plaats van de steek. De hierop volgende verschijnselen zijn: koorts, zware hoofdpijn, prikkelbaarheid, moeheid, opgezette lymfeklieren, soms uitslag en zwellingen en spier- en gewrichtspijn. Wanneer de parasiet de hersenen binnendringt, ontstaan verwardheid, slaapstoornissen, epileptische aanvallen, moeite met lopen en gevoelloosheid in handen en voeten. Uiteindelijk vermagert de patiënt snel, raakt in coma en sterft. De ziekte loopt, wanneer zij niet wordt behandeld, altijd dodelijk af.

Eeuwenlang waren door de slaapziekte grote delen van Afrika voor mensen en vee nagenoeg onbewoonbaar. Recente schattingen geven aan dat ongeveer 60 miljoen mensen in risicogebieden wonen. Er zijn ongeveer 250 haarden van de ziekte bekend. In 36 landen zijn gevallen van de ziekte gemeld, allemaal in Afrika ten zuiden van de Sahara. De parasieten komen behalve in mensen en vee ook voor in wilde dieren, zodat uitroeiing van een dierreservoir moeilijk is.

Heel lang was Melarsoprol het enige medicijn tegen de slaapziekte. Dit farmacon bevat echter arseen, en arseen is giftig en leidde tot een significante mortaliteit en blindheid onder patiënten. Het meer recent ontwikkelde medicijn eflornithine heeft minder bijwerkingen, en kan patiënten die zich reeds in een ver stadium van de slaapziekte bevinden genezen. De beschikbaarheid ervan is echter matig, omdat de fabricage nauwelijks kostendekkend is.

Bij de bestrijding zijn verschillende strategieën gevolgd. Men kan zich richten op de vlieg als overbrenger en deze proberen uit te roeien. Dit is een lastige opgave; gebruik van insecticiden zoals DDT op grote schaal werkte in de jaren 60 van de vorige eeuw aanvankelijk goed maar heeft grote nadelige gevolgen voor het milieu; en als de waakzaamheid verslapt keert de vlieg snel terug. Er zijn ook pogingen gedaan de vlieg te bestrijden met de steriele-mannetjes-techniek. Een andere aanpak is om te proberen door een gerichte preventieve opsporing en behandeling van besmette mensen en dieren, in een asymptomatisch stadium, de verspreiding tegen te gaan. De politieke en humanitaire situatie in Afrika maakt het buitengewoon moeilijk ook goed opgezette programma's tot een goed eind te brengen.
Toeristen kunnen zich het best tegen insectensteken beschermen met klamboes, gesloten kleding en dergelijke. De vliegen zitten vaak laag op vegetatie nabij water. In open terrein met weinig water en veel wind komen ze niet voor. Ze bewegen weinig maar kunnen kortdurend zeer snel vliegen als er een prooi aankomt.



</doc>
<doc id="219687" url="https://nl.wikipedia.org/wiki?curid=219687" title="Herophilos van Chalcedon">
Herophilos van Chalcedon

Herophilos van Chalcedon, ook wel Herophilus van Chalcedon, genoemd, was een Oud-Griekse geneesheer die rond 335 v.Chr. in Chalcedon (in Klein-Azië) geboren werd en rond 280 v.Chr. stierf. Hij was een leerling van Praxagoras van Cos en was werkzaam in het Ptolemaeïsche Egypte, waar de Diadochen een politiek van wetenschappelijke en culturele vooruitgang voerden. 

Hij wordt beschouwd als de grondlegger van de anatomie en de stichter van de Alexandrijnse school voor geneeskunde. Hij was de eerste die systematisch dissecties uitvoerde op mensen en mogelijk ook vivisecties. Omwille van zijn ontledingen op mensen kreeg hij vaak een negatief beeld. Zo beschouwde de christelijke auteur Tertullianus hem als een menselijke beul, die de menselijke soort uit liefde voor de kennis haatte. 

Galenus verwees vaak naar hem. Ook Celsus had een vrij positief beeld over hem. 

Van zijn negen werken is niets bewaard gebleven. Via derden weten we echter toch het een en ander over zijn onderzoekingen:


</doc>
<doc id="219709" url="https://nl.wikipedia.org/wiki?curid=219709" title="Erasistratos">
Erasistratos

Erasistratos van Ceos (ca 305 - ca 250 v.Chr) was een Grieks geneeskundige die in Alexandrië werkzaam was met Herophilos van Chalcedon. Hij voerde dissecties en mogelijk vivisecties (hier zouden misdadigers voor werden gebruikt) uit op mensen. Zijn werk was op verschillende vlakken erg vooruitstrevend:

Men veronderstelt algemeen dat Erasistratos is geboren in Ioulis op het eiland Ceos, hoewel Stephanus van Byzantium naar hem verwijst als geboren in Kos; Galenus als geboren in Chios; en keizer Julianus als geboren in Samos. Plinius de Oudere zegt dat hij via zijn dochter Pythias een kleinzoon van Aristoteles was, maar dit wordt door andere antieke schrijvers niet bevestigd; volgens de Suda was hij de zoon van Cretoxena, een zuster van de arts Medius en Cleombrotus. Uit dit laatste is het niet helemaal duidelijk of Cleombrotus nu zijn vader of zijn oom was. Erasistratos was een leerling van Chrysippus van Cnidos, Metrodorus, en klaarblijkelijk Theophrastus.

Erasistratos verbleef enige tijd in Syrië aan het hof van koning Seleucus I Nicator, één van de diadochen. Hij slaagde erin diens zoon Antiochius te genezen.



</doc>
<doc id="219777" url="https://nl.wikipedia.org/wiki?curid=219777" title="Praxagoras van Cos">
Praxagoras van Cos

Praxagoras van Cos was de leermeester van Herophilus van Chalcedon en was de eerste die de pols opnam van zieken om hun gezondheidstoestand waar te nemen. Er bestonden nog geen horloges, dus werd er waarschijnlijk gebruikgemaakt van muzikale en poëtische ritmes.


</doc>
<doc id="219785" url="https://nl.wikipedia.org/wiki?curid=219785" title="Asclepiades van Bithynië">
Asclepiades van Bithynië

Asclepiades van Bithynië (124 - ca. 40 v. Chr) was geboren in Prusa in Klein-Azië en was een van de eerste Griekse artsen in Rome.

Hij beoefende ook retorica, waar hij echter weinig furore in maakte. Als arts was hij een aanhanger van Democritus en zijn atoomleer. Hij geloofde dat ziektes vaak werden veroorzaakt doordat atomen zich te dicht of te ver van elkaar bevonden. Hij wilde dit verbeteren aan de hand van massages en dergelijke. Hij geloofde ook in een humane behandeling van geesteszieken en ondernam pogingen voor therapieën door middel van muziek, dieet en medicatie.


</doc>
<doc id="219790" url="https://nl.wikipedia.org/wiki?curid=219790" title="Tetracycline">
Tetracycline

Tetracycline is een antibacteriële stof (antibioticum) die door het bacteriegeslacht "Streptomyces" wordt geproduceerd. Het is geïndiceerd bij een groot scala aan bacteriële infecties, zowel grampositieve als gramnegatieve, en vele andere micro-organismen waaronder spirocheten, actinomyceten en een aantal protozoën. Schimmels en virussen zijn ongevoelig voor het medicijn. Tetracycline behoort tot de groep antibiotica die tetracyclinen of ook kortweg "cyclinen" wordt genoemd, allemaal afgeleide vormen van het hoofdbestanddeel tetracycline. Het wordt in de wereld onder veel verschillende merknamen verkocht, waaronder Tetralysal, Panmycin, Brodspec, Terramycine en Tetracap.
De stof werd voor het eerst ontdekt door Lloyd Conover in de onderzoekscentra van geneesmiddelenfabrikant Pfizer en het patent ervoor werd verkregen in 1955.

Behalve tetracycline zelf is er een aantal andere stoffen met eveneens vier ringen (Grieks: "tetra" = vier, "kuklos" (Latijn: cyclus) = ring) in hun chemische structuur, die als groep eveneens tetracyclinen worden genoemd: b.v. oxytetracyline (vb. Terramycine), doxycycline, en minocycline. Ze hebben een vergelijkbare werkzaamheid.

Tetracycline inhibeert (belet, verhindert) celgroei door het inhiberen van de translatie. Het bindt aan de 30S ribosomale subunit en voorkomt dat amino-acyl tRNA bindt aan de A(cceptor)-plaats van het ribosoom. Deze binding is reversibel in de natuur.

Bacteriën kunnen vrij snel resistent worden tegen tetracycline. Resistentie kan het gevolg zijn van minstens twee mechanismen:

Uit onderzoek is gebleken dat tetracycline schadelijk kan zijn tijdens zwangerschap, omdat het de botopbouw vertraagt en de tandontwikkeling ongunstig beïnvloedt. Aangezien het ook overgaat in de moedermelk wordt gebruik tijdens het geven van borstvoeding ontraden. Ook bij kinderen jonger dan 8 jaar wordt het middel bij voorkeur niet toegediend. Verder dient tetracycline niet langer dan de uiterste houdbaarheidsdatum te worden gebruikt. Na deze datum kan het middel giftig worden en ernstige nierschade veroorzaken.


</doc>
<doc id="219845" url="https://nl.wikipedia.org/wiki?curid=219845" title="Philolaus">
Philolaus

Philolaos van Croton of Philolaos van Tarente (Grieks: Φιλόλαος) (5de eeuw v.Chr.) was een volgeling van Pythagoras en leerling van Democedes van Croton. Hij was afkomstig uit Crotona, reisde naar Thebe in Griekenland en was de eerste die Pythagoras' stellingen teboekstelde en verspreidde.

Hij was ook een geneeskundige en in de aard van het Pythagorisme nam de getallensymboliek een centrale plaats in in zijn medische oeuvre. Zo stond voor hem het getal zeven centraal voor de mens. Zo meende hij dat de zwangerschap slechts zeven maanden duurde.

Van Philolaos is een vroege Griekse vorm van het Heliocentrisme bekend, zij het dan dat de planeten samen met de zon rond een hypothetisch centraal vuur draaiden, niet de planeten rond de zon.


</doc>
<doc id="219848" url="https://nl.wikipedia.org/wiki?curid=219848" title="Democedes">
Democedes

Democedes van Croton (tweede helft 6e eeuw v.Chr.) was een beroemde arts uit de oude Griekse kolonie Croton (nu Crotone in Calabrië, Zuid-Italië). Democedes leefde in de laatste decennia van de 6e eeuw voor Christus. Volgens Herodotus was hij enige tijd lijfarts van Polycrates, een tiran uit Samos, en van de Perzische koning Darius. Democedes was een tijdgenoot van Pythagoras en de leermeester van Philolaos van Croton.

Zijn vader Calliphon, eveneens een arts, was afkomstig uit de havenstad Cnidus aan de kust van Klein-Azië en was naar Croton verhuisd, waar Democedes zijn jeugd doorbracht. Democedes heeft enige tijd in de stad Aegina op het gelijknamige Griekse eiland, Aegina doorgebracht. Vervolgens verbleef hij enige tijd in Athene, waar hij actief was als uit de openbare middelen betaald arts. Later werd hij arts van de tiran Polycrates van Samos, naar verluidt omdat deze beter betaalde.

Na de val van Polycrates in 522 v.Chr. als direct gevolg van een militaire actie van de Perzische satraap Oroites, werd hij als gevangene van de Perzen naar het hof van koning Darius I gevoerd. Deze maakte Democedes tot zijn lijfarts, nadat hij er in was geslaagd Darius van een verstuikte enkel te genezen. Ook de genezing van koningin Atossa, die last had van een borstaandoening, deed hem in aanzien stijgen.

Ondanks deze eervolle positie wilde Democedes toch naar zijn vaderland terugkeren. Hij slaagde er op de een of andere manier in naar Italië te ontsnappen. Herodotus vertelt hoe zijn vlucht samen zou hebben gehangen met een missie van de toenmalige Perzische inlichtingendienst aan de vooravond van de Perzische Oorlogen, maar deze details worden op grond van ontoereikende plausibiliteit vaak betwijfeld. Terug in Croton trad Democedes in het huwelijk met een dochter van Milo van Croton, een lokale aristocraat, de beroemdste atleet van zijn tijd, Olympisch kampioen worstelen en sponsor van Pythagoras. Volgens de legende zond Democedes een berichtje naar koning Darius dat hij nu de schoonzoon van Milo was.

Democedes was een tijdgenoot van de filosoof Pythagoras van Samos, die tot ongeveer 510 v.Chr. in Croton leefde en daar de gemeenschap van Pythagoreërs oprichtte. Ook Democedes was (net als vermoedelijk zijn vader) lid van deze sectarische gemeenschap. Daardoor raakte hij in de stads- en streekpolitieke twisten verwikkeld, die in 510 v.Chr., vlak na de overwinning op rivaliserende Griekse nederzetting Sybaris uitbraken. De door de agitator Cylon in Croton geïnstigeerde rellen dwongen Democedes met een schare jongeren naar Plateai te vluchten. Daarom zetten de nieuwe heersers van Croton een beloning op zijn hoofd. Op enig moment kwam het tot een gevecht, waarbij Democedes en zijn aanhangers waarschijnlijk het onderspit dolven. In ieder geval verdwijnt zijn spoor rond deze tijd uit de geschiedenis.




</doc>
<doc id="220455" url="https://nl.wikipedia.org/wiki?curid=220455" title="Syndroom van Budd-Chiari">
Syndroom van Budd-Chiari

Het syndroom van Budd-Chiari of hepaticoveno-occlusieve ziekte is een zeldzame leveraandoening, die wordt veroorzaakt door occlusie van een van de levervenen ("venae hepaticae"). Deze occlusie is in 75% van de gevallen het gevolg van trombose. Het overige kwart wordt veroorzaakt door compressie van de leverader van buitenaf, bijvoorbeeld door een tumor. De incidentie van de aandoening is 1 op 100.000.

De Engelse internist George Budd (1808-1882) beschreef het syndroom voor het eerst in 1845. De in Oostenrijk geboren Duitse patholoog Hans Chiari (1851-1916) gaf een verdere beschrijving van het klinische syndroom.

Het syndroom presenteert zich door een snel verergerende buikpijn, hepatomegalie (leververgroting), ascites (vochtvorming in de buik) en uiteindelijk symptomen van hepatisch dysfunctioneren (verhoogde leverenzymen, encefalopathie). Als de occlusie van de leverader langzaam ontstaat, hoeft dit niet gepaard te gaan met pijn. Patiënten zijn vaak bekend met trombose.
Het gebruik van medicijnen bij beenmergtransplantatie kan leiden tot een veno-occlusieve ziekte die lijkt op het syndroom van Budd-Chiari, maar deze aandoening wordt niet tot het syndroom gerekend.

Als de diagnose syndroom van Budd-Chiari wordt vermoed, worden de leverenzymwaarden (ALAT, ASAT) en andere bloedparameters (creatinine, ureum, elektrolyten, LDH) bepaald. Er wordt een echo gemaakt van het abdomen, alhoewel vaak ook invasieve methodes noodzakelijk zijn (zoals retrograde angiografie). Soms moet een leverbiopt worden genomen om het syndroom van Budd-Chiari te kunnen onderscheiden van andere oorzaken van hepatomegalie en ascites.

In driekwart van de gevallen is trombose verantwoordelijk voor de aandoening, in de overige 25% wordt de leverader van buitenaf dichtgedrukt. Veel patiënten (10-40%) krijgen het syndroom van Budd-Chiari als complicatie van polycythaemia vera (een myeloproliferatieve aandoening van de rode bloedcellen). Patiënten met paroxismale nachtelijke hemoglobinurie (PNH) lijken een groot risico te lopen op het syndroom van Budd-Chiari, meer dan andere vormen van trombofilie; 40% van hen krijgt de aandoening. Ook andere oorzaken van trombose, zoals zwangerschap, tumoren, chronische ontstekingen en bloedstollingsstoornissen kunnen leiden tot het syndroom van Budd-Chiari.

Behandeling van de aandoening bestaat uit het opheffen van de belemmering van de levervaten, wat meestal inhoudt dat medicatie met een antitrombotische werking wordt gegeven.


</doc>
<doc id="220493" url="https://nl.wikipedia.org/wiki?curid=220493" title="Fototoxiciteit">
Fototoxiciteit

Fototoxiciteit of fotoreactiviteit is een eigenschap van farmaceutische en chemische stoffen, waarbij onder invloed van licht, meestal zonlicht, een reactie optreedt die de huid aantast. Dit kan leiden tot huidirritatie (rode huid, jeuk, uitdroging, schilfering) of zelfs brandwonden . De reactie kan enige tijd na het contact optreden, wanneer de huid aan het licht wordt blootgesteld.

De reactie ontstaat door absorptie van licht, waarbij reactief zuurstof of vrije radicalen vrijkomen. Vooral UV-A stralen zijn hier de oorzaak van. Deze stralen zijn er ook als het bewolkt is en kunnen door vensterglas en dunne kleding heen dringen.

Verschillende plantensoorten bevatten fototoxische stoffen. Het sap van de reuzenberenklauw bevat furocoumarinen die letsels kunnen veroorzaken die op tweedegraads brandwonden lijken. Andere planten met fototoxische werking zijn:

Etherische olie van de onderstaande planten bevat veel fototoxische stoffen:

Minder fototoxische stoffen worden aangetroffen in etherische olie van:

Vele dermatologische producten voor huidbehandeling, vooral die voor acne, werken fototoxisch. De werkzame stof wordt onder invloed van de UV-A- en UV-B stralen van het zonlicht chemisch veranderd.

Patiënten die regelmatig preparaten van Sint-Janskruid als antidepressivum innemen, hebben last van overgevoeligheid van licht op de huid, dat door het hypericine wordt veroorzaakt.

Het antibioticum tetracycline bewerkstelligt ook een fototoxische reactie.

Van individu tot individu is er een genetische variatie in de opname en metabolisering van een product en ook het huidtype heeft invloed op de mate van het ontwikkelen van een fototoxische reactie.

Carbolineum en creosoot werden vroeger veel gebruikt voor het impregneren en behandelen van oppervlakten van hout en zijn zeer fototoxisch.


</doc>
<doc id="220988" url="https://nl.wikipedia.org/wiki?curid=220988" title="Fentanyl">
Fentanyl

Fentanyl is een morfinomimeticum, een stof met een werking analoog aan die van morfine. Het werkt echter vele malen sterker dan morfine (op gewichtsbasis ca. 80 maal). Het wordt in de geneeskunde vooral toegepast als een sterk werkende pijnstiller tijdens operaties, waarvan de effecten redelijk kort aanhouden en waarvan de werking zo nodig snel kan worden opgeheven door toediening van de antagonist naloxon. 

In de chronische pijnbestrijding wordt het in de vorm van pleisters gebruikt waaruit het langzaam en geleidelijk vrijkomt, en via de huid wordt opgenomen. Dergelijke pleisters (vaak incorrect als 'morfinepleisters' aangeduid) hoeven maar om de 3 dagen te worden vervangen. Een nadeel is dat het na het opplakken enige uren duurt voor deze pleisters werken en dat het effect na verwijderen van de pleister nog enige uren aanhoudt.

Naast de pleisters is er een scala aan andere toedieningsvormen zoals zuigtabletten, neusspray en oromucosale tabletten.

Er zijn een aantal fentanylanalogen gesynthetiseerd die deels een ander werkingsprofiel hebben:

Naast de bovengenoemde fentanylderivaten worden er in de operatiekamer door anesthesiologen nog andere opoïden en opiaten gebruikt, zoals pethidine, piritramide, methadon en morfineanalogen.

Gelijktijdige toediening van geneesmiddelen die de CYP3A4-activiteit induceren, kunnen de werkzaamheid van fentanyl verminderen.

De pleisters bevatten een overmaat aan werkzame stof. Zo bevat de fentanyl-100 pleister 16,8 mg fentanyl, waarvan het 0,1 mg per uur af geeft. Een injectie fentanyl bevat slechts 0,05mg/ml. Op 17 juni 2014 gaf de Nederlandse registratieautoriteit nogmaals een waarschuwing uit over het correct vernietigen van ongebruikte fentanyl-pleisters om ongelukken te voorkomen.


Fentanyl en verwante verbindingen vallen onder de bepalingen van de Opiumwet.


</doc>
<doc id="221142" url="https://nl.wikipedia.org/wiki?curid=221142" title="Fotodissociatie">
Fotodissociatie

Fotodissociatie is een ontledingsreactie waarbij een molecuul uit elkaar valt ("dissocieert") door het opnemen van een foton. In tegenstelling tot fotolyse wordt bij fotodissociatie slechts één molecuul afgebroken. Deze reactie komt dan ook alleen maar voor onder speciale omstandigheden, zoals in een laboratorium.

Fotodissociatie is een belangrijk proces in de astronomie. Door het vacuüm van de ruimte kunnen vreemde moleculen en vrije radicalen langdurig bestaan. Fotodissociatie is dan een van de belangrijkste processen in het afbraakproces.

Voorbeelden van fotodissociatie zijn:

HO + "hν" ⇒ H + OH
CH + "hν" ⇒ CH + H

Hierbij staat "hν" voor een foton. De opname van het foton zorgt ervoor dat het molecuul harder gaat vibreren. Hierdoor wordt de afstand tussen de atomen in het molecuul steeds groter tot de dissociatie een feit is. In kwantumchemische termen wordt het molecuul aangeslagen vanuit de gebonden grondtoestand naar een dissociatieve aangeslagen toestand.


</doc>
<doc id="221472" url="https://nl.wikipedia.org/wiki?curid=221472" title="Syndroom van Gilbert">
Syndroom van Gilbert

Het syndroom van Gilbert is een vrijwel altijd onschuldige en niet-zeldzame erfelijke aandoening waarbij bepaalde enzymen in de lever wat minder goed werken. Mensen met dit syndroom hebben meestal een lichte mate van geelzucht (door een ongeconjugeerde hyperbilirubinemie) die soms wel en soms niet met het blote oog waarneembaar is.

Rode bloedcellen hebben een levensduur van ongeveer 120 dagen, waarna ze uit de bloedbaan verwijderd en vernietigd worden. Hierbij wordt hemoglobine (de rode bloedkleurstof) afgebroken tot bilirubine (de gele galkleurstof). Het bilirubine wordt in de lever wateroplosbaar gemaakt, zodat het uitgescheiden kan worden met de urine en (via de gal) in de ontlasting. Hiervoor is een enzym, bilirubine-uridinedifosfaat-glucuronosyltransferase (UGT1A1) of glucuronosyltransferase), nodig dat grotendeels in de lever aanwezig is. Men noemt dit proces het conjugeren. Voor de omzetting wordt het bilirubine ongeconjugeerd genoemd, daarna is het geconjugeerd. Alleen het geconjugeerde bilirubine kan worden uitgescheiden met urine of met de ontlasting. Wanneer er te veel bilirubine achterblijft in het bloed dan kan dit leiden tot "geel" zien, waarneembaar als een gelige verkleuring van de huid en het oogwit.

Bij het syndroom van Gilbert is door een erfelijke afwijking aan het UGT1Al enzym de activiteit van dit enzym in de lever verminderd. Hierdoor is de hoeveelheid ongeconjugeerde bilirubine in het bloed verhoogd. Dit syndroom wordt autosomaal recessief overgeërfd, wat betekent dat beide ouders minimaal 1 allel voor het syndroom moeten hebben. De ernst van het syndroom kan wel sterk verschillen omdat er verschillende variaties in de genetische afwijking mogelijk zijn.

Op het moment dat het lichaam stress ervaart (lichamelijk dus) kan het bilirubinegehalte stijgen. Dit is bijvoorbeeld het geval bij vasten of een flinke lichamelijke inspanning, maar ook bij een operatie of griep. Het bilirubinegehalte kan daarbij variëren tussen waarden van 1.7 en 90 μmol/l, waarbij 12 μmol/l een normaal gehalte is.

Het syndroom van Gilbert komt voor bij ongeveer 5% van de Nederlanders, maar slechts een op de drie mensen die aan deze ziekte lijden heeft ook daadwerkelijk klachten. Afhankelijk van de hoogte van het bilirubine-gehalte in het bloed kan het oogwit en in tweede instantie de huid gelig verkleuren. Bij het bloedonderzoek is alleen het ongeconjugeerde bilirubine verhoogd, maar zijn alle andere leverwaarden volstrekt normaal. De definitieve diagnose kan alleen gesteld worden na genetisch onderzoek.

De defecte enzymen die aan de basis liggen van het syndroom van Gilbert (UGT1A1) zijn ook gedeeltelijk verantwoordelijk voor de detoxificatie van sommige medicatie door de lever. Zo wordt het syndroom van Gilbert gelinkt aan ernstige diarree en neutropenie bij patiënten die behandeld worden met irinotecan, wat normaliter gemetaboliseerd wordt door UGT1A1.

Het blijft moeilijk om precies aan te geven welke klachten precies het gevolg zijn van dit syndroom. Verreweg de meeste mensen hebben geen klachten en het syndroom wordt dan ook meestal bij toeval gevonden. Een aantal mensen met dit syndroom hebben echter wel klachten en klagen over vermoeidheid en een onbestemde pijn in de buik bij de leverstreek, die af en toe hevig kan zijn.

De enige medicamenteuze behandeling is met fenobarbital, dat kan zorgen voor een daling van de bilirubineconcentratie in het bloed maar het middel wordt zelden gegeven. Meestal wordt geadviseerd om regelmatig te eten en te bewegen. Een stijging van het bilirubinegehalte is waarschijnlijk niet gevaarlijk en dieetmaatregelen worden over het algemeen niet geadviseerd. Wel geven sommige patiënten aan dat een vetarm dieet, dat de lever ontziet, en het regelmatig drinken van bietensap de klachten doet verminderen. Overmatig gebruik van alcohol kan een negatieve invloed hebben op het verloop van Gilbert.

Bij pasgeboren baby's werkt de lever soms ook nog niet goed, waardoor de baby soms ook enigszins geelbruin gekleurd is (door het hoge bilirubinegehalte). Deze kinderen worden dan soms aan veel daglicht en een enkele keer ook aan het licht van een blauwe lamp blootgesteld (geen UV-licht); dat is omdat dit zou helpen bij de afbraak van bilirubine (analoog hieraan zou voldoende zonlicht voor gilbertpatiënten ook een positieve werking kunnen hebben op eventuele klachten. Dit laatste is echter nog niet voldoende wetenschappelijk onderzocht).


</doc>
<doc id="221485" url="https://nl.wikipedia.org/wiki?curid=221485" title="Alcmaeon van Croton">
Alcmaeon van Croton

Alcmaeon van Croton (Oudgrieks: , "Alkmaíôn") (circa 500 v.Chr.) was een Griekse filosoof en medisch theoreticus en was een leerling van Pythagoras. Naast geneeskunde en filosofie was hij ook geïnteresseerd in astrologie en meteorologie.

Het geschreven werk van Alcmaeon is alleen in de vorm van citaten bij latere schrijvers bewaard gebleven, zoals bij Plato en Hippocrates:
Is het ons bloed, waarmee we denken, of de lucht, of het vuur? Of is het geen van deze zaken, maar veeleer de hersenen, die de mogelijkheid van het horen, het zien en het ruiken verlenen? En daaruit ontstaan dan het denken en de mening, en uit denken en mening .. het weten .. Zo lang als de hersenen niet gekwetst zijn, zo lang heeft ook de mens zijn verstand .. Daaruit bevestig ik, dat het onze hersenen zijn, die het verstand laten spreken.

Hieruit blijkt dat hij in zijn werk veel aandacht had voor de zintuigen en vooral de hersenen ziet hij – als eerste – als van centraal belang. De hersenen zijn essentieel voor het denken en dit denken onderscheidt ons van de dieren. Ook de zintuigen zijn echter van belang. Deze bevatten volgens hem vuur. Door dit aanwezige vuur verschijnen er sterretjes als je op de ogen slaat, maar ook omdat er daarnaast water in de ogen zit. Deze verwijzing naar het vuur en de andere elementen zijn beïnvloed door de theorie van tegenstellingen van Heraclitus. In deze theorie wees Heraclitus op het belang van isonomie in het menselijk lichaam. Ook bij Alcmaeon wordt er gewezen op het belang van evenwicht in het menselijke lichaam. Gezondheid zou bestaan uit een evenwicht tussen tegengestelde elementen in het lichaam en ziekte werd toegeschreven aan een ongelijke verdeling van krachten over het lichaam. Ook wees hij reeds op de belangrijke rol van externe factoren zoals het klimaat en voedsel op de gezondheid.

Daarnaast was hij een pionier op vlak van ontleding en was vermoedelijk de ontdekker van de Buis van Eustachius. Ook stelde Alcmaeon dat de slagaders lucht vervoerden en dat de hersenen een belangrijke rol hadden voor het bewustzijn.



</doc>
<doc id="221532" url="https://nl.wikipedia.org/wiki?curid=221532" title="Risus sardonicus">
Risus sardonicus

Risus sardonicus, (Lat: 'sardonische grijns') is een medisch symptoom, waarbij de mimiekspieren in een kramp schieten waardoor het lijkt of het slachtoffer grijnst. Het is naar men zegt een symptoom bij bijvoorbeeld tetanus en bij vergiftiging met strychnine.


</doc>
<doc id="221534" url="https://nl.wikipedia.org/wiki?curid=221534" title="Opisthotonus">
Opisthotonus

Opisthotonus is een medisch symptoom veroorzaakt door het onwillekeurig aanspannen van de rug- en nekspieren. Het lichaam ligt naar achteren in een boog gekromd met het hoofd in de nek. Het treedt op bij tetanus, strychninevergiftiging, ver gevorderde hersenvliesontsteking, intoxicatie met methanol, intoxicatie met methylxanthines (kinderen), en soms bij spastische mensen. Indien niet aangeboren is het dus meestal zeer verontrustend.


</doc>
<doc id="221647" url="https://nl.wikipedia.org/wiki?curid=221647" title="Het Dorp (Arnhem)">
Het Dorp (Arnhem)

Het Dorp is een woongemeenschapwijk en zorginstelling in het westen van de stad Arnhem in de provincie Gelderland voor mensen met een ernstige lichamelijke of meervoudige handicap. Door de aangepaste infrastructuur kunnen zij gemakkelijker wonen in deze omgeving.

Op initiatief van Arie Klapwijk werd er op 26 en 27 november 1962 een geldinzamelingprogramma op televisie uitgezonden onder de naam Open het Dorp om een woongemeenschapwijk en zorginstelling voor gehandicapten op te richten. Het AVRO-televisieprogramma werd door Mies Bouwman gepresenteerd en in totaal brachten de Nederlandse televisiekijkers ruim twaalf miljoen gulden bijeen. Met dat geld werd de woongemeenschapwijk en zorginstelling Het Dorp te Arnhem opgericht. De eerste, waarnemend, directeur was de initiatiefnemer Arie Klapwijk, hij was tevens voorzitter van de Stichting Het Dorp die later werd opgericht.

Inmiddels zijn de inzichten veranderd en worden lichamelijk gehandicapten zo veel mogelijk in de eigen omgeving opgevangen. De zorg en de accommodaties in Het Dorp zijn onder beheer van Siza, een Gelderse zorg- en dienstverleningsgroep voor gehandicapten.

In 2011 werd besloten tot een grondige renovatie. Er zijn plannen in de maak om Het Dorp, op de flatgebouwen na, af te breken en opnieuw op te bouwen, om een moderne, open woonwijk te realiseren voor zowel mensen met als zonder een handicap.

Enkele jaren na de oprichting van Het Dorp werd er tevens een stichting opgericht met de naam Stichting Het Dorp. Doordat de zorg en de accommodaties in Het Dorp thans onder beheer van Siza zijn heet de stichting nu de Stichting Siza Dorp Groep.




</doc>
<doc id="221819" url="https://nl.wikipedia.org/wiki?curid=221819" title="Johann Friedrich Struensee">
Johann Friedrich Struensee

Johann Friedrich Struensee (Halle, 5 augustus 1737 – Kopenhagen, 28 april 1772) was een Duitse arts die enkele jaren de macht uitoefende in het koninkrijk Denemarken.

Struensee werd geboren als zoon van een piëtistisch theoloog, maar onttrok zich tijdens zijn studie geneeskunde aan de strenge geloofsopvoeding. Hij werd aanhanger van de ideeën van de Verlichting.

Hij vestigde zich in 1757 te Altona, in het Deense hertogdom Holstein, in die jaren een bolwerk van de Verlichting. Struensee oefende de geneeskunst uit ten bate van het gewone volk. Hij zette zich met name in voor de ongehuwde moeders en hun kinderen, en voor de vaccinatie tegen pokken.

In 1768 werd Struensee door het Deense hof aangetrokken om de jonge geesteszieke koning Christiaan VII te vergezellen op een toer langs de Europese hoofdsteden. Zo werd hij 's konings lijfarts. Christiaan VII verhief Struensee later in de adelstand, hij werd graaf.

De invloed van Struensee op Christiaan leidde ertoe, dat Struensee vanaf 1770 de feitelijke alleenheerschappij in het land uitoefende. De ministerraad kwam niet meer bijeen en de lijfarts verkreeg van de koning volmacht om decreten uit te vaardigen. Deze strekten tot vrijheid van drukpers en godsdienstvrijheid, tot afschaffing van het "scherp onderzoek" ofwel marteling, en tot bestemming van de tolgelden voor de Sont voor de Rijkskas in plaats van voor het Hof.

In hofkringen groeide het verzet tegen de verlichtingsideeën van Struensee. Ook zijn haast openlijke verhouding met de jonge koningin Caroline Mathilde wekte grote weerstand. Het verzet bundelde zich onder de leiding van de koningin-weduwe Juliana Marie en Guldberg, leraar van haar zoon (de halfbroer van de koning).
Op 17 januari 1772 vond een staatsgreep plaats. Struensee werd gearresteerd. Ook de koningin werd geïnterneerd. Guldberg vestigde een reactionair bewind en maakte alle moderniseringen uit de tijd van Struensee ongedaan.

Struensee werd op 27 april 1772 ter dood veroordeeld en de volgende dag onthoofd. 

Louise Augusta, de dochter die hij kreeg bij koningin Caroline Mathilde, werd later de moeder van Caroline Amalia, de tweede gemalin van Christiaan VIII.

Deze episode in de Deense geschiedenis wordt beschreven in 


</doc>
<doc id="222050" url="https://nl.wikipedia.org/wiki?curid=222050" title="Polikliniek">
Polikliniek

Een polikliniek is een afdeling in een ziekenhuis waar mensen terechtkunnen voor een medische consultatie of kleine behandeling door een arts. Hierbij is geen opname in het ziekenhuis voorzien. De arts kan daarbij gebruikmaken van de uitgebreidere (technische en administratieve) voorzieningen van een ziekenhuis.

Het woord "polikliniek" komt van het Griekse "pólis" (stad) en "klīnikós" (heelmeester), dus eigenlijk „stadspraktijk”.

Steeds meer ziekenhuizen zetten "themapoliklinieken" op. Dat zijn poliklinieken gericht op bepaalde kwalen of afwijkingen. Men streeft ernaar alle benodigde onderzoeken zo veel mogelijk op dezelfde dag te verrichten, zodat de patiënt minder vaak naar het ziekenhuis hoeft te komen. Indien mogelijk, wordt ook de behandeling op diezelfde dag gedaan.

Voorbeelden van themapoliklinieken zijn: spatadercentra, borstcentra, cataractcentra, orthopedische centra, pijnpolikliniek, stomapolikliniek, enzovoort. Veel ziekenhuizen vermelden op hun website welke themapoliklinieken ze hebben.


</doc>
<doc id="222095" url="https://nl.wikipedia.org/wiki?curid=222095" title="Wijngoed">
Wijngoed

Een wijngoed is een domein waar druiven worden verbouwd om tot wijn te worden gemaakt. De combinatie van planten (wijngaard) en verwerking op één domein of goed wordt in Frankrijk dikwijls aangeduid als "château" of "domaine" en in Duitsland "weingut". Veel wijngoederen in Frankrijk horen van oudsher bij een kasteel of ander landgoed en kunnen daarom soms enkele eeuwen oud zijn. De combinatie van wijngaard en wijnproductie zorgt op veel wijngoederen voor het wijntoerisme, waarbij de lokaal geproduceerde wijn direct geproefd kan worden. Ook wijnmusea en -winkels komen op de wijngoederen voor.

Ook in de Lage Landen zijn er enkele wijngoederen, zoals in België het wijnkasteel Genoels-Elderen en in Nederland de wijngaard "Sint-Martinus" in Maastricht.



</doc>
<doc id="222116" url="https://nl.wikipedia.org/wiki?curid=222116" title="Dialyse">
Dialyse

Dialyse is de uitwisseling van in water opgeloste stoffen door een semipermeabel membraan. Vaak wordt dialyse gebruikt als synoniem voor hemodialyse, een van de bestaande nierfunctievervangende therapieën. Therapieën die gebruikt worden om patiënten met nierfalen in leven te houden, al dan niet in afwachting van een niertransplantatie.

De eerste succesvole hemodialyse op een levend wezen (een hond) werd uitgevoerd in 1912 door John Abel, Leonard G. Rowntree en B.B. Turner. Ze dialyseerden het bloed door dit buiten het lichaam te laten circuleren in een toestel met buisjes van collodium. Problemen waar zij tegen aan liepen, waren echter de stolling van het bloed en de hoge kosten van de apparatuur.

In 1915 werd heparine ontdekt. Pas in 1928 slaagde men er in heparine geschikt te maken voor therapie. Heparine maakte het mogelijk de stolling van het bloed beter te reguleren.

De eerste poging een mens te dialyseren werd in 1928 uitgevoerd door Georg Haas. Hierbij werd geëxperimenteerd met verschillende soorten membranen. Cellofaan, een afgeleide van cellulose, bleek de beste keuze. Haas ontdekte het principe van ultrafiltratie.

In 1938 maakte de Nederlander Willem Kolff in Kampen de eerste kunstnier. Dit was een omvangrijk apparaat waarbij een trommel ronddraaide in een bak met dialysaat. In februari 1943 werd de eerste dialyse uitgevoerd door middel van dit apparaat. De eerste patiënten overleden tijdens of kort na de dialyse. Op 11 september 1945 werd een dialyse uitgevoerd bij "patiënt nummer 17", een patiënte met acuut nierfalen genaamd Sofia Maria Schafstadt. Dankzij de dialyse konden haar nieren herstellen en overleefde de patiënte.

De volgende typen van nierfunctievervangende therapie kunnen worden onderscheiden:
Plasmaferese is geen nierfunctievervangende therapie, maar wordt wel vaak op een dialyse-afdeling toegepast.

Dialyse maakt gebruik van de principes van diffusie en osmose. Het basisidee betreft de uitwisseling van vocht, zouten, zuren en afvalstoffen tussen bloed en spoelvloeistof (het dialysaat of 'badwater') langs een semipermeabel membraan. Door diffusie zullen bepaalde stoffen zich door het membraan verplaatsen van hoge naar lage concentratie. 
Er zijn twee methoden: bij hemodialyse bevindt het semipermeabel membraan zich buiten het lichaam in een kunstnier. bij peritoneale dialyse is het buikvlies het semipermeabel membraan.

Bij geforceerde filtratie wordt het bloed gefilterd en voor het grootste gedeelte vervangen door een vervangende vloeistof (dilutievloeistof). Het bloed wordt hierbij langs een membraan geleid waarover een sterk negatieve druk heerst. Stoffen met een molecuulgewicht van 20000 dalton en kleiner worden samen met het vocht onttrokken aan het bloed. Geforceerde filtratie berust dus geheel op convectie (er vindt geen diffusie plaats).

Bij nierfunctievervangende therapieën gebaseerd op adsorptie stroomt het bloed langs een kolom met adsorbens. Vaak gaat het om koolstof of een soort hars. De adsorbens adsobeert de afvalstoffen uit het bloed.

Afhankelijk van de patiënt kan gekozen worden voor een therapie waarbij de patiënt al dan niet actief betrokken wordt bij zijn therapie. Hierbij zijn er drie vormen:

Op grond van deze indeling kan gekozen worden voor verschillende opties.



</doc>
<doc id="222232" url="https://nl.wikipedia.org/wiki?curid=222232" title="Pimpernelblauwtje">
Pimpernelblauwtje

Het pimpernelblauwtje ("Maculinea teleius", voorheen ook wel in de geslachten "Phengaris" en "Glaucophsyche" geplaatst) is een vlinder uit de familie Lycaenidae, de kleine pages, vuurvlinders en blauwtjes. De vlinder wordt ook wel maasblauwtje genoemd.

De spanwijdte van de vlinder bedraagt 34 tot 38 millimeter. Het vrouwtje is lichter blauw dan het mannetje.

De waardplant van het pimpernelblauwtje is de grote pimpernel. Het vrouwtje heeft daarbij voorkeur voor lage, jonge exemplaren, waar zij in juli en augustus eieren afzet. Zodra de rupsen uit het ei zijn gekomen eten zij slechts drie tot vier weken van de plant, met name van de bloemen. Daarna laten ze zich uit de plant vallen om voornamelijk door moerassteekmieren mee te worden gevoerd naar het mierennest. Nadat de rups zich van de waardplant heeft laten vallen duurt het vaak een half tot anderhalf uur voordat een mier hem heeft gevonden. Om de mier te lokken maakt de rups roffelgeluiden. De mier drinkt daarna van de honingachtige substantie die de rups uitscheidt gedurende een tot twee uur. Daarna wordt de rups door de mier meegenomen het nest in. In een mierennest is veelal slechts ruimte voor één rups. In het nest verstrekken ze de mieren een honingachtige substantie vanuit een speciale "honingklier" en eten van de larven en poppen van de mieren. De rupsen eten ongeveer 250 mierenlarven. Regelmatig eten ze het hele nest leeg, maar doordat moerassteekmieren vaak verhuizen en zich opdelen in veel kleine nesten, wordt het nest vaak weer geherkoloniseerd. Het verpoppen vindt het volgende jaar in juni, in het mierennest plaats. In juli komt de vlinder tevoorschijn, die twee dagen de tijd heeft om te paren en eitjes te leggen.

De vlinder komt voor van Centraal-Europa via Azië tot Japan. In Nederland is hij na zijn uitsterven rond 1970 geherintroduceerd in de Moerputten bij 's-Hertogenbosch vanuit een populatie uit Polen. In België wordt het pimpernelblauwtje nog steeds als uitgestorven beschouwd.

De vliegtijd is van juni tot en met augustus.




</doc>
<doc id="222301" url="https://nl.wikipedia.org/wiki?curid=222301" title="Groot sterrenscherm">
Groot sterrenscherm

Het groot sterrenscherm of Zeeuws knoopje ("Astrantia major") is een overblijvende plant uit de schermbloemenfamilie ("Umbelliferae" oftewel "Apiaceae").

De plant wordt ongeveer 1 m hoog. De lange, kale stengel draagt weinig bladeren. De handvormig gedeelde of gespleten onderste bladeren zijn tot 15 cm groot en sterk geaderd. Deze zijn gesteeld.

Aan de top vertakt de stengel en draagt de bloemschermpjes. Soms overheerst een groot bloemschermpje de overige. De 2–3 cm grote bloemschermpjes zijn wit, vaak met elementen lichtroze. De bloeiperiode loopt van mei tot september. De bloemschermen worden omgeven door omwindselbladeren die een groenig-witte kleur hebben. De bloemschermpjes zien eruit als een enkele bloem, wat voor schermbloemen ongebruikelijk is. Bij het aanbreken van de schemer krommen de stelen van de schermpjes naar beneden, zodat het pollen tegen vocht beschermd wordt.

De vruchten zijn cilindrisch en 6–8 mm lang.

Astrantia komt van nature niet in Nederland of Vlaanderen voor. Het natuurlijke verspreidingsgebied ligt in Midden- en Oost-Europa en in Azië. In Europa loopt haar verspreidingsgebied van Polen via Zuid-Duitsland en Oost-Frankrijk naar het Middellandse Zeegebied. Langs het Middellandse Zeegebied loopt het verspreidingsgebied door over de Balkan tot in de Kaukasus. In de Alpen kan men de soort tot 2000 m hoogte aantreffen.
In Wales en zuid-Finland komt de plant spaarzaam voor.

De biotoop bestaat uit open plaatsen in bossen en langs bergweiden. De grond dient voedzaam en vochtig te zijn. De bodem dient kalkhoudend te zijn. De plant prefereert de halfschaduw, maar volle zon kan goed verdragen worden.

Ondersoorten zijn:

De wortelstok en het kruid worden tot op vandaag in de volksgeneeskunde gebruikt als maagversterkend middel. Stoffen in de plant werken gunstig op de afscheiding van maagsappen en worden bijvoorbeeld in poedervorm ingenomen. Wordt ook gebruikt als eetlustopwekkend middel.

Overdosering kan tot vergiftigingsverschijnselen leiden.

De aanduiding 'groot' in deze namen slaat op de hoogte, niet op de afmeting van de bloemen.


</doc>
<doc id="222388" url="https://nl.wikipedia.org/wiki?curid=222388" title="Lithiumcarbonaat">
Lithiumcarbonaat

Lithiumcarbonaat (LiCO) is een lithiumzout van diwaterstofcarbonaat. Het wordt gebruikt als middel bij een bipolaire stoornis.

Lithiumcarbonaat komt in de natuur voor als het zeldzame mineraal zabuyeliet. In de verbrandingsresten van planten (onder andere van tabak) komt lithiumcarbonaat voor.

Lithiumcarbonaat kan bereid worden door een lithiumaluminiumsilicaat, zoals spodumeen, eerst te verhitten met kaliumsulfaat (KSO), waarbij onder meer lithiumsulfaat (LiSO) ontstaat. Door reactie van dit lithiumsulfaat met natriumcarbonaat (NaCO) ontstaat onder meer lithiumcarbonaat.

Een andere methode is de reactie van een goed in water oplosbaar lithiumzout (zoals lithiumchloride) met natriumcarbonaat:

Lithiumcarbonaat is een wit poeder, waarvan de oplosbaarheid in water afneemt met stijgende temperatuur. 
Bij verhitten van lithiumcarbonaat ontstaan lithiumoxide en koolstofdioxide:

Bij verhitting van lithiumcarbonaat met een overmaat koolstof, ontstaat lithiumcarbide:

Deze reactie leidt niet - in tegenstelling tot andere alkalimetaalcarbonaten - tot reductie tot het metallisch element.

Lithiumcarbonaat is een oud en zeer effectief geneesmiddel voor behandeling van de bipolaire stoornis (vroeger de manisch-depressieve psychose). Het is eveneens geregistreerd om profylactisch toe te passen. Lithiumcarbonaat is echter een middel dat met grote voorzichtigheid en nauwkeurigheid moet worden toegepast.

Lithiumcarbonaat maakt gezonde proefpersonen niet vrolijker en werkt nauwelijks kalmerend. Het middel heeft een specifiek effect op de verschijnselen van de bipolaire stoornis: het gaat de verschijnselen van manie tegen en stabiliseert de stemming tussen de fasen, waardoor deze minder voorkomen en minder heftig verlopen. Het werkingsmechanisme is niet bekend; lithiumionen beïnvloeden veel mechanismen in de zenuwcel, waaronder de natriumpomp langs de membranen, en werken in op de transmitters dopamine en noradrenaline (niet op serotonine) en op de verdere verwerking van de prikkel in de cel (de zogenaamde "second messenger"). Onbekend is of een van deze of nog een ander mechanisme het stemmingstabiliserende effect verklaart.

In de negentiende eeuw werd met lithiumzouten geëxperimenteerd als behandeling voor jicht. Eind jaren 40 van de 20e eeuw werd lithiumchloride geprobeerd als keukenzoutvervanger bij een natriumbeperkt dieet, met ernstige gevolgen, soms zelfs met de dood als gevolg. In Australië ontdekte J.F.J. Cade dat ratten die in een experiment lithiumcarbonaat toegediend kregen, slaperig werden. Cade probeerde het middel toen uit bij opgewonden en bij manische patiënten. In 1949 schreef hij in een artikel dat het middel specifiek werkte bij manie. Hij werd aanvankelijk niet geloofd.

Lithiumcarbonaat kan worden toegepast in de manische fase, maar een belangrijke toepassing is eveneens het voorkomen van zowel manische als depressieve fasen.

De gewenste dosering wordt vastgesteld met bloedspiegelbepaling. In de manische fase is een spiegel van ongeveer 1,0 mmol/L na te streven; als het preventief wordt voorgeschreven wordt een spiegel van 0,4 tot 0,8 mmol/L nagestreefd. De spiegel moet gecontroleerd worden omdat deze kan wijzigen bij een veranderde vochtbalans, zoals bij warm weer, koorts en diarree met uitdroging. Talrijke geneesmiddelen verstoren de bloedspiegel: de meest gebruikte zijn diuretica, RAS-remmers, NSAID's en COX-2-remmers. Volgens het protocol zullen ook de nierfunctie en de schildklier worden gecontroleerd.

In 2006 en 2007 kregen een cardioloog en een apotheker een tuchtrechtelijke waarschuwing inzake een overleden patiënte. De behandelend huisarts en psychiater in loondienst werden vrijgesproken. Het kwartet had onvoldoende onderling contact gehouden bij de interacties tussen lithiumcarbonaat en het door de cardioloog toegevoegde furosemide en fosinopril.

Blootstelling aan lithiumcarbonaat tijdens de zwangerschap kan leiden tot geboorteafwijkingen, en de Gezondheidsraad heeft lithiumcarbonaat ingedeeld in de categorie geneesmiddelen die schade toebrengen aan de ongeboren vrucht. In een studie werd een dergelijk verband niet gevonden bij lage doseringen, mogelijk treedt er dus alleen bij hogere doseringen schade op.

Lithiumcarbonaat wordt via de moedermelk doorgegeven en kan mogelijk schade toebrengen aan de zuigeling.

Lithiumcarbonaat is aan te bevelen de gehele dosis voor de nacht in één keer in te nemen. Trillende handen, een zoute smaak in de mond, dorst, veel urineren zijn veel voorkomende bijwerkingen. Wanneer het urineren te erg wordt, is medische aandacht nodig om te voorkomen dat er renale diabetes insipidus ontstaat. Lithiumcarbonaat kan de oorzaak zijn van een te traag werkende schildklier (hypothyreoïdie). Een vergiftiging door lithiumcarbonaat kan leiden tot verwardheid, onrust, trillen en zelfs de dood.

In de praktijk wordt over de "lithiumpoli" gesproken. Hier worden met lithiumcarbonaat behandelde patiënten gecontroleerd volgens een vast schema. Er wordt gevraagd hoe de stemming van de patiënt is en er wordt gevraagd of er bijwerkingen zijn opgetreden. De nierfunctie is hierbij het belangrijkst: grote urineproductie (bijvoorbeeld meer dan 3,5 liter per 24 uur) verdient aandacht, maar ook de zoute smaak in de mond, want dit kan duiden op een (dreigende) beschadiging van de nier (nefrogene diabetes insipidus). Controle van gewicht en halsomvang zijn eveneens van belang. In het bloed worden de hoeveelheden lithium, creatinine, TSH en natrium bepaald.

Lithiumcarbonaat wordt gebruikt bij de productie van aluminium, glas en keramiek, om de helderheid en witheid te verbeteren. Ook wordt het als toevoeging bij cement gebruikt, zodat het sneller uithardt.



</doc>
<doc id="222633" url="https://nl.wikipedia.org/wiki?curid=222633" title="Paul Janssen (farmacoloog)">
Paul Janssen (farmacoloog)

Dr. Baron Paul Adriaan Johannes Janssen (Turnhout, 12 september 1926 – Rome, 11 november 2003) was een Belgisch arts en farmacoloog en stichter van het bedrijf Janssen Pharmaceutica.

Paul werd geboren als oudste van 4 kinderen in het gezin van dokter Constant Janssen en Margriet Fleerackers. Behalve arts was zijn vader ook actief als ondernemer, met de exclusieve distributie in België, Nederland en Belgisch Kongo van de producten van de Hongaarse farmaceutische firma Gedeon Richter. Hiervoor richtte hij op 23 oktober 1934 de firma "N.V. Produkten Richter" op te Turnhout.
In datzelfde jaar, Paul was toen acht, overleed zijn vierjarige zusje aan tuberculeuze meningitis, een gebeurtenis die hem hard trof en de drijfveer werd voor zijn later beroep. 

Nadat hij zonder veel moeite het middelbaar onderwijs bij de jezuïeten in het Sint-Jozefcollege Turnhout doorlopen had, besloot hij geneeskunde te gaan studeren; daarvoor volgde hij achtereenvolgens wetenschappen (fysica, biologie en chemie) aan de FUNDP te Namen en geneeskunde aan de Katholieke Universiteit Leuven. In 1951 studeerde hij af met grote onderscheiding ("magna cum laude") als doctor in de genees-, heel- en verloskunde en behaalde vervolgens ook het diploma farmacologie. 
In 1952 werkte hij deeltijds aan de Universiteit Gent bij professor Corneel Heymans (winnaar van de Nobelprijs voor geneeskunde in 1938). Net als zijn professor zou Janssen zich zijn hele leven voor de wetenschap blijven inzetten.

In 1953 stichtte hij zijn eigen bedrijf voor farmaceutisch onderzoek, de latere firma Janssen Pharmaceutica in Beerse. Het bedrijf was niet opgericht als een filiaal van een chemische fabriek, maar met het doel zelfstandig onderzoek te verrichten. Hij maakte de keuze om getalenteerde medische studenten aan te werven die bij hem verder studeerden voor hun einddiploma en aan zijn onderzoekingen deelnamen. In 1955 ontdekte Dr. Janssen zijn eerste geneesmiddel ambucetamide, een pijnstiller die bijzonder effectief bleek voor de verlichting van menstruatiepijn 

De onderneming nam gestaag uitbreiding. Sinds 1961 maakt ze deel uit van de multinational Johnson & Johnson.
Janssen Pharmaceutica werd geleid door Dr. Paul Janssen, Bob Stouthuysen en Frans Van den Bergh. In 1971 stichtte Janssen Pharmaceutica een bedrijf in de VS. Toen in 1976 de Chinese communistische leider Mao Zedong overleed, begon het jarenlang communistisch gebleven en geïsoleerde land meer interesse te tonen voor het kapitalisme. Paul Janssen was één van de eerste industriëlen in België om een bedrijf in China te vestigen. In 1989 richtte hij de joint venture Xian-Janssen op.

Niet minder dan vijf van de geneesmiddelen die het bedrijf van Janssen ontwikkelde, kwamen op de lijst van essentiële geneesmiddelen van de Wereldgezondheidsorganisatie (WGO) terecht.

De farmacoloog ontving tal van wetenschappelijke en academische onderscheidingen, waaronder 22 eredoctoraten. Hij was de auteur of coauteur van circa 850 wetenschappelijke publicaties. Janssen bleef zich tot aan zijn dood inzetten om nieuwe medicijnen te ontwikkelen. Vooral de zoektocht naar een geneesmiddel tegen aids hield hem sterk bezig. Hij overleed onverwachts op 11 november 2003 in Rome. 

Janssen was getrouwd met Dora Arts, samen hebben ze vijf kinderen (2 zonen en 3 dochters) en 13 kleinkinderen.


Zijn vrouw, barones Dora Janssen-Arts, verzamelde een collectie precolumbiaanse kunstwerken, die van 15 september 2006 tot 29 april 2010 werd geëxposeerd in het Koninklijk Museum voor Kunst en Geschiedenis in Brussel. Vanaf mei 2011 vond de Collectie Janssen een vaste plaats in het MAS in Antwerpen.



</doc>
<doc id="222646" url="https://nl.wikipedia.org/wiki?curid=222646" title="Smaakversterker">
Smaakversterker

Onder smaakversterkers worden merendeels gesynthetiseerde stoffen verstaan, of een andere toevoegingen aan voedsel die de natuurlijke smaak van het eten versterken.

Als smaakmaker wordt meestal keukenzout aan gerechten toegevoegd. Langdurig gebruik van te veel zout kan leiden tot ernstige gezondheidsschade. Zout verhoogt weliswaar de smaak van veel voedingsmiddelen, maar wordt niet als 'smaakversterker' gezien.


Door de verplichte vermelding op de verpakking van smaakversterkers kan de consument bij aankoop rekening houden met de aanwezigheid hiervan. Het gebruik van smaakversterkers is inmiddels zo ingeburgerd, dat veelal in het reguliere supermarktkanaal geen alternatief meer te koop is. Ook bereid voedsel in horeca of bij de traiteur bevat vaker niet dan wel een overzicht van de gebruikte ingrediënten, waaronder smaakversterkers.

Alternatieve smaakversterkers zijn onder andere E625 (magnesiumdiglutamaat).


</doc>
<doc id="222808" url="https://nl.wikipedia.org/wiki?curid=222808" title="Louise Brown">
Louise Brown

Louise Joy Brown (Oldham, Verenigd Koninkrijk, 25 juli 1978) is de eerste reageerbuisbaby uit de geschiedenis.

Louise Brown is het eerste kind van Lesley en John Brown. Na negen jaar proberen ondernamen zij de eerste ivf-behandeling, uitgevoerd door Patrick Steptoe en Robert Edwards. Deze was een succes en in 1978 werd Louise geboren door middel van een keizersnede. Ze woog 2,6 kg.

Het lijkt erop dat de ivf-methode, die inmiddels bij miljoenen mensen is toegepast, tot gezonde en vruchtbare kinderen leidt. Brown heeft geen bijzondere ziekten, net zomin als haar, eveneens via ivf verwekte, vier jaar jongere zus Natalie. Ze werkt bij de posterijen in Bristol en is sinds enige tijd getrouwd. Op 10 juli 2006 werd bekend dat ze zelf op natuurlijke wijze zwanger is geworden. Haar zoon Cameron is geboren op 21 december 2006. Ze was daarmee niet de eerste reageerbuisbaby, die zelf een kind kreeg; Louises zus Natalie kwam reeds in 1999 die eer toe.



</doc>
<doc id="222849" url="https://nl.wikipedia.org/wiki?curid=222849" title="Penisverlenging">
Penisverlenging

Penisverlenging wordt vaak toegepast bij mannen die vinden (of denken) dat hun penis te klein is. Vaak zijn het psychosomatische klachten die aan penisverlenging ten grondslag liggen. In sommige gevallen is er echter een medische noodzaak voor penisverlenging. Vaak gebeurt dit bij kinderen met een aangeboren afwijking. 

Bij penisverlenging wordt het bindweefsel dat het sponsachtige materiaal in de penis vasthoudt aan het schaambot verwijderd of losgesneden waardoor de penis meer 'ruimte' krijgt en het sponsachtig materiaal meer vrijheid krijgt. Hierdoor kan de penis drie tot vijf centimeter langer worden bij een volledige erectie.


</doc>
<doc id="223161" url="https://nl.wikipedia.org/wiki?curid=223161" title="Fotolyse">
Fotolyse

Fotolyse (Grieks: "phoos", gen. "phootos" = licht; "lusis" = losmaking) is een chemische ontledingsreactie onder invloed van licht.

Fotolyse is onder meer een onderdeel van de lichtreactie in de fotosynthese. Hierbij wordt water gesplitst in elektronen, protonen en zuurstof onder invloed van licht. De elektronen komen via de zogenaamde ETC ("Electron Transport Chain", elektronentransportketen) uiteindelijk bij NADPH terecht. De protonen worden later gebruikt bij de vorming van ATP. De zuurstof komt vrij.

In de conventionele fotografie wordt ook gebruikgemaakt van fotolyse. De lichtgevoelige zilverhalogeniden (meestal zilverchloride) vallen onder invloed van licht uiteen waarbij zwart metallisch zilver ontstaat. Deze fotolyse is echter maar zeer gedeeltelijk. Pas achteraf, tijdens het ontwikkelen van het negatief of de foto, wordt zoveel zilver gevormd dat het beeld zichtbaar wordt.

Ozon ontstaat van nature in de atmosfeer onder invloed van elektrische ontladingen (zoals tijdens onweer) en door ultraviolette straling met een golflengte onder 240 nm in de bovenste lagen van de atmosfeer (de stratosfeer). In eerste instantie valt zuurstofgas uiteen in twee reactieve zuurstofradicalen:

Dit radicaal kan reageren met zuurstofgas tot ozon:

Op deze hoogte is ozon zeer gewenst, omdat het daar een laag vormt (de ozonlaag) en de schadelijke ultraviolette straling van de zon tegenhoudt. Het ondergaat immers fotolyse onder invloed van uv-licht:

Zonder deze ozonlaag zou meer uv-licht het aardoppervlak bereiken, waardoor het leven op aarde meer bemoeilijkt zou worden: er zou meer huidkanker optreden, aantasting van chlorofyl en van microflora, zoals kleinere organismen (plankton).

Een ander bekend voorbeeld is de fotolyse van joodmethaan, dat bij bestraling met licht van 230 tot 250 nm overgaat in methylradicalen (CH) en jodium: 

De gevormde radicalen kunnen recombineren, maar de methylradicalen kunnen nog verder reactie met joodmethaan aangaan: 



</doc>
<doc id="223539" url="https://nl.wikipedia.org/wiki?curid=223539" title="Bong (waterpijp)">
Bong (waterpijp)

Een bong wordt gebruikt om marihuana of hasjiesj te roken. Deze bong stamt af van de waterpijp die afkomstig is uit het Midden-Oosten. Een waterpijp daarentegen is niet specifiek bedoeld om marihuana mee te roken, wat wel door sommige mensen wordt gedacht. 

Het grootste verschil tussen een bong en een gewone waterpijp is de dikte van de buis waardoor gerookt wordt. Deze is bij een bong extra groot om veel rook te kunnen bevatten.

Wanneer de roker bijna klaar is met het inademen van de rook wordt de vinger voor het "klapgat" (luchtgat onderaan de buis) weggehaald zodat de kolom geconcentreerde rook in één keer geïnhaleerd wordt. Het effect is daardoor vele malen sterker en voor beginners is één of twee keer inhaleren voldoende om een hele tijd zwaar stoned te zijn.
Een bong kan met of zonder vloeistof onderin gebruikt worden. Ervaren gebruikers doen er soms alcoholische likeuren in, om de smaak beter te maken. Dit kan het effect echter verminderen, omdat alcohol THC oplost.

De meeste mensen die dit proberen krijgen een hoestbui, zelfs mensen die al jaren roken.
Dit komt doordat de rook in de keel blijft hangen waardoor de stembanden geïrriteerd raken, dit kan voorkomen worden door aan het einde van een haal de pijp opzij te houden en met een korte teug frisse lucht de keel rookvrij te maken.

Een relatief onbekende versie van de bong is de ijspijp. De ijspijp is meestal langer dan de normale bong, omdat extra ruimte nodig is om ijsblokjes of geschraapt ijs in te doen. Een versmalling in de pijp zorg ervoor dat het ijs niet als geheel in het water zakt, maar dat alleen het gesmolten water weglekt. Het roken van de ijspijp verandert het effect van de THC niet.


</doc>
<doc id="223615" url="https://nl.wikipedia.org/wiki?curid=223615" title="Richard Doll">
Richard Doll

Sir William Richard Shaboe Doll (28 oktober 1912 – 24 juli 2005) was een Britse epidemioloog. Hij heeft een hoogleraarschap aan de Universiteit van Oxford gehad.

Doll bewees als één van de eersten dat roken longkanker veroorzaakt en het risico op hart- en vaatziekten vergroot. In de jaren veertig nam longkanker sterk toe. Algemeen weet men dit toen aan het asfalteren van wegen, uitlaatgassen en Röntgenapparatuur. In 1948 deed Doll een case-control studie met betrekking tot longkanker. Roken bleek de belangrijkste oorzaak van longkanker, en het risico op longkanker nam sterk toe met het aantal gerookte sigaretten. Hij stopte zelf met roken. In de eerste jaren werd zijn onderzoek nauwelijks geloofd, hoewel de Amerikaan Wynder en de Nederlander Willem Wassink vergelijkbare resultaten publiceerden. Later bleek dat het verband tussen roken en longkanker al in 1943 door onder anderen de nazi-artsen Schairer en Schöniger was ontdekt.
In 1954 zette Richard Doll de British Doctors Study op. Uit deze prospectieve cohort-studie bleek onomstotelijk dat roken longkanker veroorzaakt.

Doll heeft door zijn ontdekking het leven van miljoenen mensen verlengd en gezonder gemaakt. Ook deed hij baanbrekend onderzoek omtrent het verband tussen ioniserende straling en leukemie, en dat tussen asbest en kanker.

Tot kort voor zijn dood op 92-jarige leeftijd bleef hij werken en publiceren. Hij kreeg vele prijzen voor zijn wetenschappelijk werk, zo is hij in 1971 door de Engelse koningin tot sir benoemd.
Hij maakte zich geen zorgen over passief roken.


</doc>
<doc id="223812" url="https://nl.wikipedia.org/wiki?curid=223812" title="Genderisme">
Genderisme

Genderisme is een vorm van discriminatie op grond van iemands genderuitdrukking (d.i. de vrouwelijk-, mannelijk- of tweeslachtigheid van iemands uiterlijk, gedragingen en/of zelfidentificatie). De meeste slachtoffers van genderisme zijn mensen die zich niet uitdrukken volgens de heersende (situationele) normen van het geslacht dat hen bij de geboorte is toegewezen.

Genderisme is een ruimere term dan "transfobie". Het is er vaak aan verwant, maar niet altijd. De term is eveneens verwant aan "seksisme".

Vrijwel alle transgenders hebben er vanaf hun prille jeugd te maken gehad met gendergerelateerde pesterijen, stelt de Amerikaanse genderpsychologe Gianna Israel. Dat zoiets diepe sporen nalaat zal duidelijk zijn: de transgender persoon zal zich nooit geheel geaccepteerd weten en voelen. Dat is iets waarmee men in het contact met een transgender persoon daarom beter rekening kan houden.

Enkele voorbeelden: 




</doc>
<doc id="223828" url="https://nl.wikipedia.org/wiki?curid=223828" title="Transfobie">
Transfobie

Transfobie is de angst voor transgenderisme en transseksualiteit, alsmede het vijandig en discriminerend gedrag dat uit dit gevoel voorkomt. Transfobie uit zich bijvoorbeeld in het uitsluiten van transen uit als seksespecifiek bestemde ruimtes (toiletten, sommige verenigingen...), maar ook in verbaal, fysiek geweld, verkrachting en ontkenning van asielrecht. 

Transfoob gedrag komt voort uit de vooronderstelling dat ieders sekse van bij de geboorte vaststaat, dat geslacht een puur biologische kwestie is en dat men het eigen gender niet zelf mag (of kan) definiëren. Deze opvattingen zijn wijd verspreid en in vele landen ook in wetten vertaald en/of religieus onderbouwd. Enerzijds ligt de basis van transfobie dus verankerd in cultuur en maatschappij, maar anderzijds ook in de psychologie. De identiteit 'vrouw' of 'man' is immers een fundamenteel persoonskenmerk dat men niet graag ziet wankelen. Wanneer andere mensen een op gender gebaseerde wet overtreden, kan men dit indirect aanvoelen als een aanslag op de eigen sekse- en genderidentiteit en seksuele gerichtheid. Transfobie is psychologisch dus terug te voeren naar de angst om zelf geen 'echte' man of vrouw te zijn en/of niet voor 100% hetero, homo of lesbisch te zijn.

Nochtans komt het begrip niet uit de psychiatrie. Het fenomeen wordt wel onder de aandacht gebracht door transgenderactivisten en -theoretici. De term is ontstaan naar analogie van homofobie, lesbofobie en bifobie. Deze begrippen worden parallel aan seksisme en racisme gebruikt, maar leggen de nadruk op de irrationele basis van de betreffende discriminaties.

Hoewel men in Engelstalige landen vaak van lgbt (Lesbian - Gay - Bi - Trans) spreekt, betekent dit niet dat transfobie in deze gemeenschap niet voorkomt. Soms duidt deze afkorting op een loutere formele politieke correctheid.

Transfobie is een vorm van genderisme. 



</doc>
<doc id="224219" url="https://nl.wikipedia.org/wiki?curid=224219" title="Immunogoud">
Immunogoud

Immunogoud is colloïdaal goud, bestaande uit gouddeeltjes in een oplossing waaraan antistoffen zijn bevestigd.

De gouddeeltjes hebben diameters in de grootte van nanometers. Aan deze deeltjes zitten antistoffen. Als het immunogoud wordt gemengd met een stof waartegen de antistoffen specifiek gericht zijn, zal uit die oplossing ook "alleen" die stof aan de granules binden. Op deze manier kan de stof (veelal eiwitten) zeer zuiver uit de oplossing gehaald worden. 

Doordat goud wordt gebruikt als drager van de antistoffen, wordt een hogere zuiverheid bereikt. Goud is immers een inerte stof en hier zullen geen stoffen gemakkelijk aan binden.

Immunogoud wordt onder andere in de elektronenmicroscopie gebruikt. Goud is een zwaar metaal en zal elektronen absorberen die door een preparaat worden 'geschoten'. Hierdoor zullen zwarte puntjes te zien zijn op een elektronenmicroscopische opname. Met behulp van het immunogoud kan men dus eiwitten markeren en lokaliseren in een cel.


</doc>
<doc id="224233" url="https://nl.wikipedia.org/wiki?curid=224233" title="Bob Bonte">
Bob Bonte

Bob Herbert Bonte (Amsterdam, 1 augustus 1929 - Amstelveen, 3 september 1988) was een Nederlands topzwemmer.

Bonte vertegenwoordigde Nederland als schoolslagzwemmer eenmaal op de Olympische Spelen: Londen 1948. Bij dat toernooi reikte Bonte, in het dagelijks leven werkzaam als kapper in zijn geboortestad Amsterdam, tot de achtste plaats in de finale van de 200 meter schoolslag. Opzien baarde hij in datzelfde jaar door een wereldrecord te zwemmen op de incourante 400 meter schoolslag. Met die prestatie was hij Nederlands eerste wereldrecordhouder in de zwemsport. Het record hield evenwel nog geen jaar stand. In 1949 schrapte de wereldzwembond Bontes toptijd uit de boeken.


</doc>
<doc id="224500" url="https://nl.wikipedia.org/wiki?curid=224500" title="Syndroom van Usher">
Syndroom van Usher

Het syndroom van Usher is een erfelijke aandoening die doofblindheid veroorzaakt. Het is in essentie progressieve retinitis pigmentosa, gecombineerd met aangeboren doofheid. De aandoening is recessief van aard in die zin dat het pas voorkomt als de beide ouders de genen die het syndroom veroorzaakt doorgeven aan het kind. Het komt bij 1 op de 10.000 mensen voor en is de belangrijkste oorzaak voor het gecombineerd optreden van doof- en blindheid.

Het syndroom heeft zijn naam gekregen van de Britse arts Charles Howard Usher, die in 1914 in een artikel diverse medische zaken beschreef, waarbij hij de nadruk legde op de link tussen de aangeboren doofheid en de retinitis pigmentosa.

Usher wordt in drie typen onderverdeeld: I, II en III. Type I en II komen het meeste voor. Type III komt vooral in Finland voor, maar ook bij enkele andere etnische volkeren.

De mensen worden doof geboren. In het begin zullen ze eerst nachtblindheid krijgen,daarna neemt het zicht langzaam af. Het tempo van afname van zicht hangt af van bepaalde eiwitten. Evenwichtsproblemen komen vaak voor doordat de haarcellen in het binnenoor het niet meer doen. Door deze instabiliteit ontstaat er regelmatig een vertraagde motorische ontwikkeling. Type 1 wordt verdeeld in zeven subtypes. De bekende genafwijkingen bevinden zich op de genen CDH23, MYO7A, PCDH15, USH1C, SANS, CIB2 en USH1G. De meeste dove mensen met Usher syndroom type I hebben een MYO7A gen.
Het specifieke gen USH1J van de aandoening wordt veroorzaakt door mutaties in het CIB2 calcium- en integrinebindend eiwit. Mutaties van ditzelfde eiwit zorgen ook voor andere vormen van doofheid.

Als het syndroom op vroege leeftijd wordt gediagnosticeerd, kan er een cochleair implantaat bij het kind worden geplaatst. Gebarentaal wordt soms gebruikt, hoewel men later moet overschakelen op tactiele gebarentaal.

Patiënten hebben vanaf de geboorte al tussen 30 tot 100 dB gehoorverlies en de achteruitgang van het zicht begint later dan bij type I. Vaak wordt dit pas merkbaar rond of na de leeftijd van tien jaar. Dit type kent geen evenwichtsproblemen. Het wordt veroorzaakt door drie verschillende genafwijkingen USH2A, GPR98 en DFNB31.

Het gehoorverlies en de retinitis pigmentosa treden pas op latere leeftijd op. Het is zeer zeldzaam en het komt alleen in Finland voor, maar ook heel soms bij enkele andere etnische volkeren. Het wordt veroorzaakt door het gen CLRN1 (USH3).

Communicatie hangt af van persoon tot persoon:



</doc>
<doc id="224529" url="https://nl.wikipedia.org/wiki?curid=224529" title="Tactiele gebarentaal">
Tactiele gebarentaal

Tactiele gebarentaal (voormalige vierhandengebarentaal) is een communicatiemiddel voor doofblinden die met gebarentaal zijn opgegroeid.

In Nederland wordt hierbij gebruikgemaakt van dezelfde gebaren als bij de Nederlandse Gebarentaal (NGT). Het verschil is dat de doofblinde tijdens het gebaren losjes de handen van de gesprekspartner vasthoudt. Zo kan hij/zij voelen wat de ander gebaart. De meeste gebaren zijn op deze manier even duidelijk te voelen als ze normaal kunnen worden gezien. Alleen voor gebaren waarbij het mondbeeld ook erg belangrijk is, wordt een aangepast gebaar gebruikt.

In Nederland bieden een aantal clubs bijvoorbeeld SWDA een cursus voor mensen die interesse hebben om met doofblinde mensen te communiceren: Tactiele Nederlandse Gebarentaal (TNGT). Dat vereist de NGT kennis of dan heb je kennis van NGT nodig.

In Vlaanderen wordt door doofblinden waarschijnlijk ook een tactiele gebarentaal gebruikt, die op de Vlaamse Gebarentaal is gebaseerd.


</doc>
<doc id="224716" url="https://nl.wikipedia.org/wiki?curid=224716" title="Thujon">
Thujon

Thujon is een organische verbinding die van nature voorkomt in een aantal plantensoorten. De bekendste daarvan is de absint-alsem ("Artemisia absinthium"), de plant die wordt gebruikt om absint te maken. Het komt voor in dranken als vermout en in bepaalde gerechten, vanwege het menthol-aroma. Het gehalte is nauwkeurig vastgelegd door de Europese Unie.

Er bestaan twee isomeren van thujon: α-thujon en β-thujon. Thujon is zowel een keton als een monoterpeen.

Thujon komt voor in tal van plantensoorten, waaronder soorten uit het geslacht "Thuja", "Callitropsis nootkatensis", een aantal soorten uit het geslacht "Juniperus", bijvoet ("Artemisia vulgaris"), wilde marjolein ("Origanum vulgare"), echte salie ("Salvia officinalis"), boerenwormkruid ("Tanacetum vulgare") en alsem ("Artemisia").

Aan thujon worden verschillende eigenschappen toegeschreven, die niet allemaal wetenschappelijk zijn onderzocht en bewezen. Sommige studies wijzen uit dat deze op de GABA- en 5-HT3-receptoren in de hersenen werkt. Lange tijd werd gedacht dat thujon eenzelfde werking had als THC op de cannabinoïdereceptoren. Latere studies hebben aangetoond dat dit niet correct is: thujon activeert niet de cannabinoïdereceptoren. Thujon wordt geclassificeerd als een GABA-receptorantagonist.

Het gehalte thujon in absint en andere dranken is gereguleerd door de Europese Unie:


</doc>
<doc id="224717" url="https://nl.wikipedia.org/wiki?curid=224717" title="Isoleercel">
Isoleercel

Een isoleercel wordt gebruikt in gevangenissen, psychiatrische klinieken en in instellingen voor verstandelijk gehandicapten.

Een isoleercel is een sterk versoberde cel en kan gebruikt worden als disciplinaire maatregel binnen de gevangenis. Men spreekt ook wel van een strafcel of een 'kale cel'. Als er een raam voorhanden is, is dat voorzien van matglas en heeft als functie om de geïsoleerde gedetineerde compleet van de buitenwereld te isoleren. 's Nachts krijgt de gedetineerde een matras en een deken. Als een gevangene deze straf opgelegd krijgt, mag dit hooguit een of twee weken duren per overtreding. Verder dient er dagelijks een gesprek te zijn met een gevangenisarts om te controleren of de gevangene dit medisch/psychisch wel aankan. Zo niet, dan kan als vervangende maatregel bijvoorbeeld radio en/of televisie uit zijn gewone cel voor de duur van de disciplinaire straf worden verwijderd. Ook kan de gevangene of verpleegde als beschermingsmaatregel worden vastgebonden.

In psychiatrische instellingen in Nederland wordt meestal gesproken van 'afzonderen', 'separeren' of 'isoleren' in een 'prikkelarme omgeving' als het uit veiligheidsoverwegingen opsluiten van patiënten in een celachtige ruimte bedoeld wordt. Zo'n ruimte noemt men separeercel, isoleercel of prikkelarme kamer. 

In de gehandicaptenzorg is voor zo'n afgesloten lege kamer het begrip 'time-out ruimte' in zwang.

In een aantal landen is al sinds ca 1975 aandacht voor het terugdringen van het gebruik van isoleercellen. Uitgangspunt is dat het contact met de medemens een grondrecht is en dat elke vorm van isolatie uitsluitend mag worden toegepast als laatste redmiddel, als er geen andere opties meer zijn.


</doc>
<doc id="224725" url="https://nl.wikipedia.org/wiki?curid=224725" title="Aktion T4">
Aktion T4

Aktion T4 was de codenaam van nazi-Duitslands eugenetische euthanasie- en verplichte sterilisatieprogramma. Het programma werd in oktober 1939 gestart op bevel van Adolf Hitler. Het bureau dat dit "Sonderprogramm" moest uitvoeren werkte onder de leiding van de rijksleider van de kanselarij van de Führer, Philipp Bouhler, en van Hitlers lijfarts, dr. Karl Brandt. De naam T4 is afgeleid van het adres van het kantoor, Tiergartenstraße 4 in Berlijn.

Het doel van het programma was het behouden van de genetische zuiverheid van het Germaanse volk door het systematisch vermoorden van mensen die misvormd of gehandicapt waren of die leden aan een vorm van psychiatrische ziekte. Eén argumentatie om deze moord te rechtvaardigen was, dat het zinloze bestaan en het zinloze lijden van deze patiënten een reden was om tot deze nazi-euthanasie over te gaan. Deze genadedoding werd door de nazi-artsen gezien als een daad van barmhartigheid en werd voorgesteld als de meest humane methode om deze zieken om te brengen (deze stelling was van Karl Brandt, de lijfarts van Adolf Hitler; Brandt was Gruppenführer in de SS en Generalleutnant in de Waffen-SS. Hij werd ter dood veroordeeld in de Processen van Neurenberg en later opgehangen). 

Gehandicapte kinderen werden van hun familie gescheiden en naar speciale ziekenhuizen gebracht. Er werd via de toenmalige media ingespeeld op de angst dat binnen een aantal jaren een groot deel van het Duitse volk uit geestelijk gestoorden zou bestaan, en daarom moest er zo snel mogelijk gehandeld worden. Het woord euthanasie werd echter niet in de nazipropaganda gebruikt, waardoor de werkelijke bedoelingen van de nazi's (in het begin) onontdekt bleven. Het programma werd later uitgebreid met volwassenen, hoewel de meeste volwassen gehandicapten onder verplichte sterilisatie vielen.

De uitroeiing gebeurde in Euthanasiecentrum Grafeneck (vanaf 20 januari 1940), Euthanasiecentrum Hartheim (vanaf 6 mei 1940), Euthanasiecentrum Hadamar (vanaf januari 1941), Bernburg (vanaf 21 november 1940), Brandenburg an der Havel (vanaf 8 februari 1940) en Sonnenstein (vanaf juni 1940) door vergassing, verstikking, injecties, vergiftiging, verhongering en overdoses medicijnen. De eerste experimenten met gaswagens werden uitgevoerd in maart 1940 in het ziekenhuis in Kochanowka bij Łódź. Kort daarna voerden de nazi's verdere experimenten uit waarbij ze koolmonoxide uit de uitlaat van een vrachtwagen in een gesloten kamer lieten stromen. Veel van deze uitroeiingen stond onder toezicht van de psychiaters Carl "Hans Heinze" Sennhenn en Werner Villinger. Sennhenn leverde honderden hersenen aan nazi-onderzoekers. Werner Villinger voerde experimenten met mensen uit voor ze de dood in te sturen. Nog voor de Holocaust werden de eerste gaskamers gebouwd in Hartheim waar vooral volwassenen verstikt werden met koolmonoxide.

Op 18 augustus 1941 liet Hitler het programma tijdelijk stoppen door druk van de Katholieke Kerk (Clemens August kardinaal von Galen), de andere kerken en de families van de slachtoffers. Meer dan 70.000 mensen waren toen al vermoord. De Duitse openbare weerstand leidde tot vertraging maar niet tot een totale stop, het werd in het grotere geheim uitgevoerd. Getrainde troepen bleven hun gang gaan. Sommige onderdelen van het Aktion T4-programma werden toen overgebracht naar militaire concentratiekampen.

Een groot aantal van de betrokkenen bij het Aktion T4-programma, namen ook actief deel aan de Holocaust. Een deel van hen hield zich bezig met het ontwikkelen van de gaskamers in vernietigingskampen Bełżec, Treblinka en Sobibór, in het kader van Aktion Reinhard. Naast Auschwitz-Birkenau en Chełmno waren dit de belangrijkste plaatsen van de moord op miljoenen mensen.

Tegen het einde van 1941 was elke derde inwoner van een psychiatrische inrichting in Duitsland al dood, ofwel door moord of door verhongering, wat leidde tot 93.000 vrije bedden. Een geschatte 200.000 mensen stierven onder het Aktion T4-programma. Ook een achternichtje van Hitler, Aloisia Veit, behoorde tot de slachtoffers. Duitslands euthanasie eindigde niet in 1941. Artsen en verpleegkundigen bleven het uitvoeren in ziekenhuizen in Duitsland, Oostenrijk en Polen. Het moorden werd zó uitgevoerd dat het wantrouwen van de Duitse bevolking geminimaliseerd werd. Zulke voorzorgsmaatregelen werden niet genomen toen mensen uit de bezette gebieden werden vermoord. Wreed en gewelddadig optreden werd gerapporteerd en opgetekend.

Artsen en verplegend personeel die betrokken waren bij het euthanasieprogramma werden lang niet altijd voor de rechter gebracht. Lang na de stichting van de nieuwe Duitse staten in 1949 ontsnapten hoge ambtenaren aan vervolging en bleven in de Duitse gezondheidszorg werken.

Op 8 juli 2013 heeft de bondsminister van cultuur de eerste steen gelegd van een monument voor de slachtoffers van dit project. Het verrijst in de Tiergartenstraat, waar het kantoor van de dienst heeft gestaan.





</doc>
<doc id="225129" url="https://nl.wikipedia.org/wiki?curid=225129" title="IJzeren long">
IJzeren long

De ijzeren long (formeel: de negatieve-drukrespirator) is een mensgroot apparaat dat dient ter ondersteuning van de ademhaling bij personen die niet in staat zijn zelf adem te halen – bijvoorbeeld door verlamming of een andere medische aandoening die de borstspieren en het middenrif verzwakt. Het apparaat werkt zonder het inbrengen van apparatuur in het menselijk lichaam, en verleent dus een niet-invasieve behandelingsmethode.

De werking van de ijzeren long is gebaseerd op het mechanische inzicht in de menselijke ademhaling van John Mayow uit 1670. Hij vermoedde dat de mens adem haalt door met spierkracht de borstholte te vergroten. Aantrekken van het middenrif en borstspieren veroorzaakt vergroting van de borstholte, waardoor onderdruk ontstaat in die holte ten opzichte van de atmosfeer buiten het lichaam. En omdat de borstholte via de keel, mond en neus in verbinding staat met de buitenlucht, stroomt er in geval van onderdruk lucht in de longen totdat de druk binnen en buiten gelijk is.

Mayow toonde dit aan door middel van een proefopstelling met een balg waarin een varkensblaas bevestigd was. Een moderne variant van deze opstelling is een glazen stolp, van onderen afgedekt met een ballon, van boven doorsneden met een buisje en binnen de stolp, bevestigd aan het buisje, nog een ballon.

De eerste praktisch bruikbare ijzeren long stamt uit 1927. Deze werd ontwikkeld door een medisch onderzoeker van Harvard, Philip Drinker, en zijn assistent, Louis Agassiz Shaw. Zij bouwden een apparaat vrijwel naar het model van de balgopstelling van Mayow, maar dan groot genoeg om een mens te bevatten.

Hun uiteindelijke ontwerp was dat van de bekende grote stalen buis. In deze buis ligt de patiënt, met enkel het hoofd naar buiten voor contact met de buitenlucht. De buis is verder luchtdicht en door middel van een isolatie-ring rond de nek van de patiënt is het apparaat ook luchtdicht afgesloten. Een tweewegpomp regelt de luchtdruk in de buis en neemt zo de werking van het middenrif over. Door de buis vacuüm te zuigen, expandeert de borstholte. Via de mond van de patiënt volgt dan "gewone" ademhaling. En uitademen geschiedt door de druk in de buis te verhogen.

Het inademen geschiedt door het leegpompen van de buis, dus door het vormen van een negatief drukverschil met de buitenwereld van de buis. Om deze reden heet "de long" officieel een "negatieve-druk respirator".
Het pompmechanisme van moderne ijzeren longen is zeer verfijnd, verbeterd qua efficiëntie, en verkleind; het pompmechanisme van Drinker bestond uit twee stofzuigers.

Bij haar introductie in 1927 was de ijzeren long een uitkomst voor slachtoffers van het polio-virus, die vaak verlamd raakten (ook in hun middenrif) en stikten doordat ze niet konden ademen.
Bij de behandeling van deze patiënten werd de long meestal alleen toegepast tijdens de acute fase van het ziektebeeld; na verloop van tijd herstelde de spierwerking zich meestal. Sommige patiënten gebruikten de machine later alleen 's nachts, een enkeling bleef permanent patiënt in een long. De ijzeren long werd ontwikkeld en geïntroduceerd in 1927. Hij werd voor het eerst toegepast als reguliere behandelingsmethode in 1928 in het Children's Hospital te Boston.
De long raakte grotendeels in onbruik na 1955, toen dr. Jonas Salk een vaccin ontwikkelde tegen polio en bewezen werd dat een beademing met overdruk net zo effectief was.

Sindsdien is de ijzeren long een marginaal onderdeel van het arsenaal van de longspecialist geworden. De meeste patiënten, die beademd moeten worden, worden ondersteund door gebruik van positieve-druk-respiratoren die lucht in de longen persen, niet via de negatieve-drukrespirator. Het voordeel van positieve-druk-beademingsapparatuur is dat het pompmechanisme goed miniaturiseerbaar is en er verder geen grote apparatuur nodig is – in tegenstelling tot de ijzeren long, die groot genoeg moet zijn om een mens te bevatten. Het voordeel voor de patiënt is dat hij met een positieve-druk-respirator mobiel kan blijven.

Toch zijn er nog kleine groepen patiënten waarvoor behandeling door een ijzeren long de aangewezen methode is. Het betreft hier dan patiënten waarbij het niet mogelijk is om een slang in de luchtwegen in te brengen.



</doc>
<doc id="225199" url="https://nl.wikipedia.org/wiki?curid=225199" title="Floor Wibaut jr.">
Floor Wibaut jr.

Florentinus (Floor) Wibaut (Middelburg, 31 mei 1887 - Zeist, 7 mei 1974) was een Nederlandse politicus en oogarts

Hij was de zoon van de 'grote' Amsterdamse wethouder Wibaut. In Amsterdam had Wibaut jr. een oogartspraktijk.

Tussen 1945 en 1958 was hij met onderbrekingen vier periodes lang voor de PvdA lid van de Eerste Kamer. In de Tweede Wereldoorlog was hij actief in het artsenverzet. Na de oorlog vervulde hij functies op het gebied van de volksgezondheid; dit was tevens voornamelijk het terrein waarmee hij zich in de Eerste Kamer bezighield.


</doc>
<doc id="225200" url="https://nl.wikipedia.org/wiki?curid=225200" title="Infuus">
Infuus

Met een infuus wordt doorgaans bedoeld de toediening van een oplossing, vaak fysiologisch zout of glucose 5% of een mengsel van die twee, maar ook wel transfusiebloed of een suspensie van alleen bloedcellen of plasma. Dit gebeurt intraveneus (in een bloedvat) of hypodermaal (onder de huid) via een canule (een slangetje). Dit proces noemt men "infunderen".

De toediening kan plaatsvinden onder invloed van de zwaartekracht door middel van een druppelmechanisme, of door gebruik te maken van een infuuspomp. Ook veel soorten medicatie kunnen op deze wijze worden toegediend.

De canule zelf – vaak naar het merk genoemd, 'Venflon', 'Braunule' (Nederland) of 'Baxter' (België) – wordt in de wandelgangen ook al infuus genoemd, ook wanneer er niets toegediend wordt. 

De canule wordt aseptisch in een ader op een toegankelijke plaats ingebracht, vaak op de handrug of op de onderarm. Hierop wordt dan na fixatie met pleister een toedieningsset aangesloten. Inbrengen of toedienen via andere plaatsen en methoden zijn ook mogelijk, maar hiervoor zijn specifiek geschoolde mensen nodig en voor sommige opties zelfs een operatie (zie bijvoorbeeld Poortkatheter).

Er zijn meerdere indicaties om een infuus te geven. Een voorbeeld is zorgen dat de vochthuishouding op peil blijft bij patiënten die niet mogen eten, bijvoorbeeld ter voorbereiding op een operatie, of wegens aandoeningen van het maag-darmkanaal. Een andere indicatie is prehydratie en posthydratie voor een onderzoek waarbij contrastvloeistof wordt gebruikt. Dit wordt gedaan om de nieren, wanneer deze al niet optimaal functioneren, te beschermen tegen de schadelijke contrastvloeistof. Bij ernstige uitdroging door extreem vochtverlies, zoals bijvoorbeeld een grote bloeding of ernstige diarree, wordt vocht per infuus toegediend om zo de hoeveelheid circulerend vocht weer snel op peil te krijgen en een shock te voorkomen.

Het direct in de bloedbaan brengen van stoffen kan zeer sterke en snelle effecten veroorzaken en kan bij fouten ernstige gevolgen hebben. Er kunnen infecties optreden als de geïnfundeerde oplossingen niet steriel zijn. Ook intraveneuze toediening van een middel waarvoor men allergisch is kan binnen enkele minuten fataal zijn. 
Het toedienen van sommige middelen buiten de bloedbaan kan leiden tot afsterven van het weefsel. Het is dus essentieel zeker te weten dat de canule ín de ader zit. Het besluit een infuus te geven, en wat daar in moet zitten, is daarom voorbehouden aan een arts en de toedieningen worden alleen door geschoolde mensen gedaan.

Was vroeger het infuus alleen te zien in de ziekenhuisomgeving, tegenwoordig worden steeds meer verpleegtechnische handelingen in de thuiszorg verricht, en is het met medisch specialistische verpleging thuis (MSVT) ook mogelijk een infuusbehandeling thuis te krijgen. Dit is zeker zinnig wanneer men langdurig een infuusbehandeling moet krijgen. Voor MSVT moet de specialist opdracht geven.

Het inbrengen van een intraveneuze canule is voorbehouden aan geschoolde mensen, en het op de juiste wijze onderhouden van de canule kan complicaties (zoals een aderontsteking) in veel gevallen voorkomen.



</doc>
<doc id="225263" url="https://nl.wikipedia.org/wiki?curid=225263" title="Alcoholpromillage">
Alcoholpromillage

Het alcoholpromillage geeft aan hoeveel alcohol er per eenheid van volume in een alcoholische drank zit, of het promillage alcohol dat in iemands bloed zit. 

Er bestaan verschillende testen om te onderzoeken of iemand (te veel) alcohol genuttigd heeft:

Langdurig alcoholmisbruik kan aangetoond worden door de volgende klinisch chemische testen:

De wettelijke 0,5-promillegrens die in veel landen gehanteerd wordt, komt ongeveer overeen met twee eenheden bier, wijn of sterkedrank.



</doc>
<doc id="225329" url="https://nl.wikipedia.org/wiki?curid=225329" title="Sekssymbool">
Sekssymbool

Een sekssymbool is een beroemd persoon — man of vrouw — die door een groot deel van de mensen als seksueel aantrekkelijk wordt beschouwd. De term werd voor het eerst gebruikt rond het jaar 1911. Hoewel de aantrekking vooral het uiterlijk betreft, kunnen ook andere eigenschappen een rol spelen, zoals charisma, zelfvertrouwen, macht, succes en rijkdom.

Een sekssymbool moet niet worden verward met een seksesymbool, een teken waarmee vooral in de biologie de sekse van een organisme aan wordt gegeven: ♀ voor vrouwen en ♂ voor mannen.

De filmindustrie heeft een belangrijke rol gespeeld bij de opkomst van sekssymbolen. Eén van de eerste sekssymbolen was de Deense actrice Asta Nielsen in de jaren 10 en 20 van de 20e eeuw. In die tijd speelde taalbarrières nog geen rol, omdat de films nog geen geluid hadden, zodat veel sekssymbolen (veel vaker dan later) niet-Engelstalig waren. Doorheen de decennia produceerde elke tijdsperiode haar eigen sekssymbolen, waaronder Sessue Hayakawa, Rudolph Valentino, Clara Bow, Theda Bara, Greta Garbo, Jean Harlow, Mae West, Marlène Dietrich, Gary Cooper, Henry Fonda, Clark Gable, Cary Grant, Rita Hayworth, Lauren Bacall, Humphrey Bogart, Marilyn Monroe, Marlon Brando, James Dean, Diana Dors, Brigitte Bardot, Jayne Mansfield, Sophia Loren, Grace Kelly, Elizabeth Taylor, Sean Connery, Raquel Welch, Steve McQueen, Paul Newman, Robert Redford, Bruce Lee, Farrah Fawcett, John Travolta, Harrison Ford, Arnold Schwarzenegger, Leonardo DiCaprio, Angelina Jolie, Brad Pitt, Denzel Washington, Johnny Depp, ... Alhoewel de meeste acteurs op jonge leeftijd sekssymbolen worden zijn er ook opvallende uitzonderingen. Mae West was al op middelbare leeftijd toen haar filmcarrière begon en werd grotendeels eerder een sekssymbool dankzij haar schalkse dubbelzinnige erotische opmerkingen dan haar uiterlijk. Sean Connery werd voor het eerst een sekssymbool in de gedaante van James Bond, toen hij al een stuk in de 30 was, maar werd ook later op oudere leeftijd nog steeds als een mannelijk sekssymbool gezien.

Alhoewel films nog steeds belangrijk zijn, zijn de meeste sekssymbolen tegenwoordig afkomstig uit televisieseries (met name soap-series), de mode-industrie en de muziekindustrie.

De muziekindustrie heeft ook vele sekssymbolen voortgebracht. Zangers die romantische ballades brachten, zoals Frank Sinatra, zijn waarschijnlijk de oudste voorbeelden. Het succes van popsterren als Elvis Presley, The Beatles, Mick Jagger, David Bowie, The Osmonds, Michael Jackson, Madonna, Justin Timberlake, en vooral het Boyband- en meidengroepgenre hebben bewezen dat een knap uiterlijk in combinatie met romantische muziek helpt om door fans tot sekssymbool te worden verheven. Sinds de komst van de videoclip kunnen de visuele kenmerken nog meer worden uitgespeeld om het publiek te prikkelen.

Macht werkt ook sterk erotiserend. Politici als John F. Kennedy, Bill Clinton, Ronald Reagan, Jacqueline Kennedy Onassis of leden van koninklijken bloede als prinses Sissi en Lady Di wekken eveneens sexappeal op. In sommige gevallen worden ook mensen die in normale omstandigheden allesbehalve als aantrekkelijk zouden worden aanzien toch sekssymbolen, zoals de Amerikaanse politicus en diplomaat Henry Kissinger die tijdens zijn actieve carrière vaak in het gezelschap van knappe jonge vrouwen gezien werd.

Naast personen van vlees en bloed, zijn er ook fictieve sekssymbolen, onder meer in de Japanse anime en manga speelt dit een grote rol. Maar ook in animatiefilms (Betty Boop, Jessica Rabbit, Turanga Leela, ...), strips (Wonder Woman, Olga Lawina, Thorgal, Fanny Kiekeboe...) en videospelletjes (Lara Croft) kunnen zulke figuren voorkomen.



</doc>
<doc id="225418" url="https://nl.wikipedia.org/wiki?curid=225418" title="John Harvey Kellogg">
John Harvey Kellogg

Dr. John Harvey Kellogg (Tyrone (New York), 26 februari 1852 - Battle Creek (Michigan), 14 december 1943) was een arts in Battle Creek in de Amerikaanse staat Michigan. Hij dreef daar een sanatorium met holistische methodiek en legde sterk de nadruk op voeding, klysmata en lichaamsbeweging. Heden ten dage heeft Kellogg, een buitengewoon felle vegetariër, zijn grootste roem te danken aan zijn uitvinding: de cornflakes.

Kellogg is geboren in Tyrone in New York. Zijn ouders waren John Preston Kellogg en Ann Janette Stanley. In 1860 verhuisde de familie naar Battle Creek in Michigan, waar John Kellogg een bezemfabriek opende. Later werkte hij als drukkersleerling bij een uitgever in Battle Creek.

Kellogg ging naar de lagere en middelbare school in het openbare onderwijssysteem van Battle Creek en studeerde later aan de Michigan State Normal School (sinds 1959 de Michigan State University). Vervolgens studeerde hij medicijnen aan de New York University Medical College bij het Bellevue Hospital. Hij studeerde af in 1875 met een graad in de medicijnen.

Op 22 februari 1879 huwde hij Ella Ervilla Eaton (1853-1920), een meisje uit het gehucht Alfred Center in New York. Ze kregen geen kinderen, maar voedden er wel meer dan 40 op (waarvan ze er zeven adopteerden) voor Ella in 1920 overleed. Kelloggs geadopteerde kinderen waren Agnes Grace Kellogg, Elizabeth Kellogg, John William Kellogg, Ivaline Maud Kellogg, Paul Alfred Kellogg, Robert Moffatt Kellogg, en Newell Carey Kellogg.

Kellogg stierf in 1943 en werd begraven op de Oak Hill begraafplaats van Battle Creek.

Kellogg werd redelijk bekend door zijn werk aan het Battle Creek Sanatorium, dat hij beheerde volgens de principes van de zevendedagsadventisten. Zij geloofden in een vegetarisch dieet en een strak regime van lichaamsbeweging. Kellogg opereerde ook als een patiënt niet genas door het dieet; daarbij verwijderde hij een stukje van de dunne darm.

Kellogg startte in 1897, samen met zijn broer Will Keith Kellogg, de Sanitas Food Company om hun graanproducten op de markt te brengen. Het standaardontbijt in die dagen voor de rijken bestond uit eieren en vlees; voor de armen was het griesmeel, meelproducten, vlokken en andere gekookte granen. John en Will kregen uiteindelijk ruzie over het toevoegen van suiker aan de ontbijtgranen en in 1906 opende Will zijn eigen bedrijf genaamd de "Battle Creek Toasted Corn Flake Company" -- de latere Kellogg Company. Ze zeiden nooit meer een woord tegen elkaar.

John Kellogg startte toen de "Battle Creek Food Company" om sojaproducten te ontwikkelen en verkopen. Kellogg heeft echter niet de gedroogde ontbijtgranen uitgevonden; dat was een innovatie van dr. James Caleb Jackson uit 1863, een product dat hij "Granula" noemde. Een van Kelloggs patiënten, een zekere Charles William Post, zou later zijn eigen fabriek voor gedroogde ontbijtgranen starten en een rivaliserend merk cornflakes op de markt brengen.

Kellogg was een uitgesproken kruisvaarder tegen alle vormen en soorten van seksualiteit. Daarbij was hij voorstander van zeer verregaande methoden:

Ook geloofde Kellogg dat de voeding invloed kon hebben op de seksuele lusten. Daarom ontwierp hij een ontbijt (zijn cornflakes), samengesteld uit ingrediënten die de seksuele lusten zo min mogelijk zouden stimuleren.



Kellogg en zijn sanatorium zijn onderwerp van een roman, "The Road to Wellville", van T. Coraghessan Boyle uit 1993 -- het verhaal berust echter niet op feiten. Dit boek is ook verfilmd door Alan Parker in 1994. 
Anthony Hopkins speelde Kellogg.


</doc>
<doc id="225559" url="https://nl.wikipedia.org/wiki?curid=225559" title="Operatiekamer">
Operatiekamer

De operatiekamer is de plaats waar patiënten geopereerd worden. Maar vaak is het de aanduiding van het gebied in een ziekenhuis waar behalve operatiekamers ook een ruimte is om de patiënten bij aankomst op te vangen (de "holding") en een ruimte waar de patiënten na de operatie herstellen van de operatie en anesthesie, de verkoeverkamer (ook wel "recovery" genoemd). Als het om die ruimere aanduiding gaat, dan spreekt men liever van het "operatiekamercomplex" of OK-centrum. In de meeste Nederlandse ziekenhuizen omvat zo'n complex 5-8 operatiekamers met ongeveer evenveel verkoeverkamerbedden. In de grote centra kan het aantal operatiekamers oplopen tot zo'n 20-25 operatiekamers.

De feitelijke operatiekamer is een afgeschermd gebied in het OK-centrum. Die afscherming dient om de steriliteit zo veel mogelijk te waarborgen. Het belangrijkste wapen daarbij is luchtbehandeling en (geringe) overdruk. Op de operatiekamer wordt gefilterde lucht boven de operatietafel naar beneden geblazen via een plafonddeel van enige omvang (enkele meters in het vierkant). De luchtstroom van boven naar beneden wordt aan de zijkanten van de operatiekamer afgevoerd via roosters. Veelal zal die luchtstroom zo groot zijn dat de inhoud van de operatiekamer twintig keer per uur wordt gewisseld en daardoor zo schoon mogelijk is. De luchtdruk in de operatiekamer is wat hoger dan de omringende ruimten, zodat lucht niet naar binnen stroomt als een van de deuren wordt geopend.

Het aanwezige personeel op de operatiekamer draagt speciale kleding, mutsen en maskers om besmetting van de omgeving te verminderen. Zij zijn immers de belangrijkste bron van huiddeeltjes waaraan bacteriën hangen. Het chirurgisch team draagt steriele kleding: jassen en steriele handschoenen, waardoor de kans op besmetting verder wordt verminderd.

Het operatieteam bestaat uit verschillende disciplines: chirurgen, operatieassistenten, anesthesiologen, anesthesiemedewerkers en bij hartoperaties ook klinisch perfusionisten. Uiteraard worden ook andere disciplines op de operatiekamer geroepen als dat nodig is, zoals radiodiagnostisch laboranten, radiologen, neonatologen en vele specialisten die de patiënt voor de operatie hadden toegewezen.

De uitrusting van de operatiekamer bestaat uit een operatietafel, anesthesie-apparatuur (monitoring en beademingsmachine) en apparatuur die door de chirurg wordt gebruikt. Bij hartoperaties wordt door de klinisch perfusionist een hart-long-machine gebruikt. Het is geen uitzondering als er tijdens een operatie wel tien apparaten tegelijkertijd worden gebruikt. Omdat die apparaten op de patiënt worden gebruikt worden hoge eisen gesteld aan elektrische veiligheid, zodat bijvoorbeeld geen lekstromen door de patiënt lopen.




</doc>
<doc id="225743" url="https://nl.wikipedia.org/wiki?curid=225743" title="Laxeermiddel">
Laxeermiddel

Een laxeermiddel is een medicijn dat gebruikt wordt bij obstipatie, het middel bevordert de defecatie voornamelijk wanneer deze wordt veroorzaakt door te ver ingedroogde fecaliën. Producten aan welke een (licht) laxerende werking worden toegeschreven zijn onder meer: pruimen, ontbijtkoek, koffie, verschillende theesoorten en kruiden zoals venkel, dit met de opmerking dat te allen tijde voldoende vocht tot zich genomen dient te worden, om de eventueel laxerende werking te effectueren. De inname van grote doses vitamine C, of kauwgom met sorbitol heeft een laxerend effect. Laxeermiddelen worden vaak misbruikt door mensen die lijden aan boulimie of anorexia nervosa. Een te hoge dosis laxeermiddel kan lichte diarree tot hevige (on-ophoudbare) waterdiarree, en uitdroging tot gevolg hebben. 

Laxeermiddelen zorgen ervoor dat de ontlasting de darmen makkelijker kan verlaten. Er zijn verschillende soorten laxeermiddelen, zoals: 




</doc>
<doc id="225873" url="https://nl.wikipedia.org/wiki?curid=225873" title="Histamine">
Histamine

Histamine is een organische verbinding, meer bepaald een biogeen amine, die betrokken is bij verscheidene fysiologische processen. De stof speelt een rol in het maag-darmkanaal, fungeert als neurotransmitter in het centrale zenuwstelsel en heeft een functie in het afweersysteem.

Histamine ontstaat door decarboxylering van het aminozuur histidine, een reactie die door het enzym L-histidinedecarboxylase gekatalyseerd wordt. Na synthese van histamine wordt het óf direct opgeslagen in bepaalde weefsels óf direct afgebroken en onwerkzaam gemaakt door methylering tot 1,4-methylhistamine (gekatalyseerd door histamine-N-methyltransferase, HNMT).

Histamine komt voor in een aantal eiwitrijke, dierlijke voedingsmiddelen (zoals vis en visproducten). Het bevindt zich ook in levensmiddelen die verkregen worden door microbiële en biochemische processen, zoals bepaalde kaassoorten, ham, worst, zuurkool en bepaalde gistextracten. Histamine wordt niet afgebroken tijdens het koken, zodat de stof ook in gekookte levensmiddelen aanwezig kan zijn.

Histamine komt in het lichaam op een aantal plaatsen voor. De meeste histamine komt niet vrij voor in het cytosol, maar zit in speciale blaasjes in mestcellen (mastocyten) en in basofiele granulocyten. Mestcellen zijn gespecialiseerde cellen die zich bevinden in weefsels die in contact staan met de buitenwereld, dus in de huid, de longen en het maag-darmkanaal. In het lichaam wordt histamine uit de mestcellen en basofiele granulocyten vrijgemaakt in door immunoglobuline (IgE) veroorzaakte allergische reacties. Sommige geneesmiddelen, zoals morfine en succinylcholine, kunnen histamine uit de opslagblaasjes verdringen. Er hoeft daarbij niet altijd sprake van een allergische reactie te zijn.

Daarnaast komt histamine in redelijk grote hoeveelheden in de hersens voor, waar het als neurotransmitter fungeert. De hoogste concentratie van histamine zit in de longen. Histamine reguleert onder andere de slaapprocessen. Het is bekend dat bepaalde antihistaminica (stoffen die de werking van histamine tegengaan) sederend werken. Vernietiging van histamine-producerende neuronen of inhibitie van de histaminesynthese zal er toe leiden dat men niet meer waakzaam is in onbekende situaties. Histamine leidt er juist toe dat men zeer waakzaam en alert is in dergelijke situaties.

In het maag-darmstelsel is histamine betrokken bij een aantal fysiologische processen, zoals de maagzuurproductie.

In het lichaam werkt histamine op vier verschillende receptoren, die onder andere invloed hebben op de diameter van bloedvaten, de doorlaatbaarheid van bloedvaten voor plasma, de maagzuurproductie en indirect verhoging van de adrenalineproductie. De door histamine geïnduceerde effecten zijn met antihistaminica slechts ten dele te bestrijden.



</doc>
<doc id="225943" url="https://nl.wikipedia.org/wiki?curid=225943" title="Taijin kyofusho">
Taijin kyofusho

Taijin kyofusho (対人恐怖症), ook wel mask disease is een psychische aandoening, een angstcomplex dat voornamelijk voorkomt in Japan. De aandoening uit zich in teruggetrokken gedrag uit angst een ander te mishagen, irriteren of in verlegenheid te brengen door het eigen voorkomen, de geur, een gelaatsuitdrukking enzovoort. Japanse psychiaters beschouwen de aandoening doorgaans als een pathologisch overdreven onderdanigheid. Taijin kyofusho onderscheidt zich dus van de Westerse sociale fobie, waarbij de lijder bang is om zelf afgewezen of in verlegenheid gebracht te worden.

Als niet-westerse aandoening staat taijin kyofusho niet specifiek omschreven in het DSM, maar bepaalde symptomen of subtypen vertonen wel overeenkomst met in het DSM geclassificeerde aandoeningen.

Het Japanse psychiatrische classificatiesysteem onderscheidt vier subtypen:




</doc>
<doc id="226263" url="https://nl.wikipedia.org/wiki?curid=226263" title="Bloeddrukregulatie">
Bloeddrukregulatie

De bloeddruk wordt onder andere gereguleerd door het RAS (vaak ook RAAS genoemd): het renine-angiotensine-aldosteronsysteem. Dit is een enzymsysteem dat instaat voor een stabiele bloeddruk door diverse terugkoppelingen en door aanpassingen van invloeden van buitenaf.

Een te lage bloeddruk wordt geregistreerd op verschillende plaatsen in het lichaam, zoals in het hart, aanliggende vaten, nieren en de lever. Deze sensoren sturen een signaal naar de nieren, waar zich cellen bevinden die renine produceren. Renine is een enzym dat in het bloed de plasmaproteïne angiotensinogeen omzet in angiotensine I. Dit angiotensine I wordt op haar beurt door het Angiotensin Converting Enzyme (ACE) omgezet tot angiotensine II. Dit gebeurt voornamelijk in de longcapillairen. Angiotensine II heeft verschillende werkingen die allen leiden tot verhoging van de bloeddruk. Zo zorgt het voor vernauwing van de bloedvaten en zet het de bijnier aan tot het maken van aldosteron. Aldosteron zorgt voor meer terugresorptie van water en natrium door activatie van natriumkanalen aan de apicale celmembraan in de distale tubuli. Deze antidiuretische werking doet het bloedvolume vergroten en de bloeddruk stijgen.

De hartwanden meten de bloeddruk en het bloedvolume ook, als deze te hoog worden maakt de hartwand ANP aan, ANP heeft een negatieve terugkoppeling op de aanmaak van Renine. Hierdoor wordt er dus minder Renine aangemaakt en zal de bloeddruk dalen. 

Het lichaam reageert op veranderingen in het bloedvolume via twee stappen: 
Door een te hoge bloeddruk wordt in de nieren meer vocht afgescheiden. Omdat er meer vocht afgescheiden wordt daalt het bloedvolume, waardoor de bloeddruk daalt. Dit zorgt voor een negatieve terugkoppeling. Analoog aan de hoge bloeddruk heeft dit mechanisme ook een functie bij lage bloeddruk. Door de lage bloeddruk zullen de nieren minder vocht afscheiden, waardoor het bloedvolume stijgt en vervolgens de bloeddruk.

In de baroreceptoren in de aortaboog en de halsslagaders wordt de bloeddruk gemeten. Vanuit deze receptoren worden zenuwimpulsen geleid naar het vasomotor centrum in het verlengde merg. Vanuit dit gedeelte van de hersenen wordt het gladde spierweefsel rondom arteriolen samengetrokken. Hierdoor vernauwen de bloedvaten zich, waardoor de bloeddruk stijgt, omdat de weerstand waartegen het hart moet pompen toeneemt.

Gelijk aan het voorbeeld met hoge bloeddruk werkt dit systeem ook voor lage bloeddruk. In een fractie van een seconde kan dit systeem reageren op veranderende omstandigheden. Het speelt dan ook een belangrijke rol bij het opvangen van bloeddrukwisselingen op de korte termijn door bijvoorbeeld verwondingen. Bij heel snelle bloeddrukverlagingen -zoals bij het opstaan- wordt echter de parasympathicus uitgeschakeld (zodat het sympathisch systeem de overhand krijgt), omdat de parasympathicus sneller werkt. Op de lange termijn is sympathische stimulatie echter waardeloos, omdat na enkele dagen er gewenning optreedt aan de veranderde bloeddruk.



</doc>
<doc id="226274" url="https://nl.wikipedia.org/wiki?curid=226274" title="Angiotensine">
Angiotensine

Angiotensine is een hormoon in het menselijk lichaam. 
Angiotensine is eigenlijk een tussenproduct: Het is afkomstig van het (hoofdzakelijk) door de lever geproduceerde angiotensinogeen dat onder invloed van renine wordt omgezet tot angiotensine I. Renine wordt in de nier geproduceerd, ter hoogte van het juxtaglomerulaire apparaat. Angiotensine I wordt vervolgens door het angiotensine I converterend enzym (ACE) omgezet tot angiotensine II dat de resorptie van water en Na stimuleert. Deze resorptie zorgt ervoor dat het extracellulair volume stijgt. Tevens zorgt angiotensine II voor een toename van het dorstgevoel, waardoor er meer water wordt ingenomen, wat ook bijdraagt aan de toename in volume. Naarmate de hoeveelheid vocht in het bloed stijgt, zal ook de totale hoeveelheid bloed stijgen, waardoor ook de bloeddruk toeneemt. 
Naast zijn werking op de nieren heeft angiotensine II ook een vernauwende invloed op de bloedvaten. Een vernauwing van de bloedvaten verhoogt de weerstand en dus ook de bloeddruk. 


</doc>
<doc id="226276" url="https://nl.wikipedia.org/wiki?curid=226276" title="Angiotensine II">
Angiotensine II

Angiotensine II is een hormoon in het menselijk lichaam.
Het is het product van angiotensine nadat het omgezet is door het angiotensine I converterend enzym (ACE). Dit hormoon heeft een bloeddrukverhogende werking doordat het de vaatwand doet samentrekken en er ter hoogte van de bijnierschors aldosteron vrijkomt, wat water-en zoutretentie in de nieren tot gevolg heeft. Ook zou het op de hartspier werken.
Bloeddrukverlagende medicatie die de omzetting naar Angiotensine II blokkeren worden ACE-remmers genoemd.

Angiotensine II doet het tegenovergestelde van ANP Atrial Natriuretic Peptide


</doc>
<doc id="226833" url="https://nl.wikipedia.org/wiki?curid=226833" title="Promethazine">
Promethazine

Promethazine is een eerste generatie anti-histaminemiddel uit de fenothiazinefamilie. Promethazine heeft een kalmerende, antipsychotische en anticholinerge werking en is eveneens effectief als middel tegen overgeven.

Promethazine kent een breed indicatiegebied. Ondanks de sterke anti-allergische werking krijgen bij aandoeningen als hooikoorts, allergische conjunctivitis en milde allergische reacties de nieuwere H1-receptorantagonisten de voorkeur wegens de mogelijke bijwerkingen zoals sedatie. Bij ernstige allergische of anafylactische reacties zal men kiezen voor het gebruik van promethazine in de vorm van een intraveneuze toediening of via een diep-intramusculaire injectie wanneer een veneuze toegangsweg (nog) niet beschikbaar of wenselijk is.

Promethazine wordt ook gebruikt tegen misselijkheid en overgeven van diverse oorsprong en meer specifiek tegen reisziekte, ochtendmisselijkheid en ter voorkoming en behandeling van postoperatieve misselijkheid. Als pre-medicatie bij operaties heeft promethazine naast de anti-braak werking ook een kalmerende werking op de patiënt en een versterkende werking op narcotische analgetica en beperkt het de bijwerkingen ervan.

Ook komt promethazine voor in hoestsiroop meestal in combinatie met een ander antihoestmiddel zoals bijvoorbeeld codeïne.

Vroeger werd promethazine ook gebruikt tegen nervositeit en agitatie, als antipsychoticum en zelfs als kalmeermiddel of slaapmiddel.

Promethazine werkt versuffend. Dit kan zowel een voordeel zijn (makkelijker inslapen ondanks hoest) als een nadeel, in de zin dat het het reactievermogen vermindert. Autorijden en machines bedienen wordt dan ook afgeraden. Combinatie met alcohol kan dat effect versterken. Ook paresthesie (tintelingen) kan een bijwerking zijn.


</doc>
<doc id="226890" url="https://nl.wikipedia.org/wiki?curid=226890" title="Gynaecomastie">
Gynaecomastie

Gynaecomastie ("gynaecomastia" van het Griekse "gyne" 'vrouw' en "mastos" 'borst') is de ontwikkeling van abnormaal borstweefsel bij mannen.

Het komt vaak voor bij jongeren. Vaak verdwijnen de symptomen na enkele maanden of jaren. Het verschijnsel ontstaat door een onevenwicht in de hormonenspiegels of door lood. Histologisch wordt zowel vetweefsel als klierweefsel aangemaakt.

Bij de geboorte hebben zowel meisjes als jongens kleine klierschijfjes achter de tepel. Doorgaans verdwijnen deze klierschijven bij jongens in de kindertijd. Bij meisjes zal in de puberteit onder invloed van hormonen borstvorming ontstaan. Ook bij jongens komt het regelmatig voor dat in de puberteit de borstklieren opzwellen. Meestal is dat aan beide zijden, maar het kan ook aan een zijde gebeuren. Deze in de puberteit ontstane vergroting is meestal van korte duur, maar kan ook een paar jaar langer blijven bestaan.
Het kan als normaal worden beschouwd. Maar er kunnen ook andere factoren een rol spelen bij het ontstaan van de gynaecomastie.

Bij gynaecomastie bij baby's en in de puberteit zal de arts meestal volstaan met een lichamelijk onderzoek (lymfeklieren en zaadballen). Soms wordt aanvullend onderzoek gedaan. Dat kan een bloedafname zijn om bepaalde stoffen in het bloed te onderzoeken. Er kan een echografie worden gemaakt van de borstklier, van de zaadballen of van de lever. Soms wordt er een röntgenfoto gemaakt van de borstklier of de longen.

Bij gynaecomastie wordt meestal een aantal maanden gewacht met behandelen omdat het vanzelf weer kan verdwijnen.
Als de gynaecomastie het gevolg is van medicijngebruik wordt bekeken of u kunt stoppen met het medicijn of een ander medicijn kunt gebruiken.
Wanneer de oorzaak niet duidelijk is, kan afhankelijk van de omstandigheden en de klachten worden besloten tot een operatie. Daarbij zal de arts het klierweefsel onder de tepel verwijderen. Dit weefsel wordt vervolgens in het laboratorium onderzocht.
De operatie voor een gynaecomastie vindt meestal plaats in dagbehandeling onder algehele anesthesie (narcose), soms onder plaatselijke verdoving. De operatie duurt ongeveer drie kwartier tot een uur.


</doc>
<doc id="226893" url="https://nl.wikipedia.org/wiki?curid=226893" title="Mergbot">
Mergbot

Mergbot of os medullare is botweefsel dat onder invloed van oestrogenen afgezet wordt in de normaal botloze mergholte van een bot van vogels. Het is een tijdelijke calcium-voorraad die gebruikt wordt bij de eileg. Ook een gewone legkip en de struisvogel maken zulk bot aan. 

Er werd ook mergbot aangetroffen bij skeletten van de dinosauriër "Tyrannosaurus". Dit is meteen een aanduiding dat het om een vrouwelijk skelet gaat.


</doc>
<doc id="227010" url="https://nl.wikipedia.org/wiki?curid=227010" title="Pernicieuze anemie">
Pernicieuze anemie

De naam pernicieuze anemie of anaemia perniciosa staat voor verderfelijke of kwaadaardige bloedarmoede, veroorzaakt door een vitamine B-opnameprobleem. Vroeger liep deze ziekte fataal af. Behandeling hiervoor is mogelijk door middel van het regelmatig toedienen van vitamine B, per injectie of oraal. 

De ziekte is voor het eerst beschreven door Thomas Addison en is bekend als de ziekte van Addison-Biermer, tegenwoordig wel de 'vergeten ziekte' genoemd omdat heden ten dage vooral nog gelet wordt op het bloedarmoededeel van de ziekte terwijl de, soms ernstige, neurologische verschijnselen over het hoofd worden gezien. Juist door de hedendaagse verbeterde voeding is meestal geen anemie meer aanwezig of pas in een veel later stadium. Bij neurologische klachten dient altijd aan B-tekort te worden gedacht, ook als geen bloedarmoede aanwezig is.

Pernicieuze anemie kán een macrocytaire anemie in het bloedbeeld te zien geven. Dat wil zeggen dat de rode bloedcellen vergroot zijn. Er ontbreekt een bouwsteen voor hemoglobine, namelijk vitamine B. De opname van vitamine B gebeurt in het laatste deel van de dunne darm. Hiervoor moet het eerst gekoppeld worden aan intrinsieke factor die door de maagwand wordt geproduceerd. Door een auto-immuunreactie tegen de pariëtale cellen van de maag is de productie van intrinsieke factor verstoord en kan vitamine B onvoldoende worden opgenomen in het lichaam.

De symptomen hangen samen met het directe gevolg van de aandoening, te weten een verminderd vermogen van het bloed om zuurstof te vervoeren naar gebieden die dit nodig hebben. Er is sprake van een geleidelijke aantasting van het zenuwstelsel.

De klachten beginnen vaag, zijn divers en variabel waardoor de mogelijkheid bestaat op het niet onderkennen van de aandoening. Zeer geleidelijk neemt de ernst van de klachten toe. Bij aandoeningen of ziekten die gepaard gaan met grote vermoeidheid, uitputting, depressiviteit, geheugenproblemen, spier-, gewrichts- en zenuwklachten en ook psych(iatr)ische klachten is het aangewezen om de B-spiegel te laten bepalen. Een B-tekort kan bestaan zonder dat er sprake is van bloedarmoede.

Onderstaande klachten kunnen aanwezig zijn. De klachten hoeven niet allemaal aanwezig te zijn en ook niet gelijktijdig. Na inspanning kunnen de klachten verergeren.
Wanneer behandeling te laat of onvoldoende plaatsvindt, is er (een groot) risico op blijvende neurologische schade.

Een typische oorzaak van een stoornis in de opname vindt men bij de ziekte van Crohn, waarbij de dikke darm ontstoken is en vaak ook het laatste gedeelte van de dunne darm, het ileum, waar de vitamine B (cobalamine) wordt opgenomen. 

Een andere oorzaak is een chronische maagontsteking waarbij er geen intrinsic factor wordt gemaakt. Ook kan door een auto-immuunreactie de aanmaak van pariëtele cellen verstoord zijn waardoor geen intrinsic factor wordt aangemaakt. Deze laatste aandoeningen worden pernicieuze anemie/M.Addison-Biermer genoemd.

Als er reeds sprake is van een auto-immuunaandoening bestaat er een verhoogd risico op andere (auto-immuun)aandoeningen, zoals bijvoorbeeld schildklierproblemen, vitiligo (pigmentstoornis) en/of Ziekte van Addison (primaire bijnierinsufficiëntie). 

In sommige gevallen speelt genetische aanleg (bijv. voor auto-immuunziekten) een rol en treedt pernicieuze anemie vroeg of laat op bij meerdere leden van een familie.

Chronisch gebruik van (metformine of) een maagzuurremmer kan resulteren in vitamine B-tekort door verminderde opname. Bij ouderen kan een verminderde werking van de darm een oorzaak zijn.

Bij mensen met een vegetarisch of veganistisch dieet kan een vitamine B-tekort ontstaan omdat B alleen in voeding van dierlijke oorsprong voorkomt.

Bij mensen die een maagverkleining ('buismaag', gastric bypass) hebben ondergaan, kan de opname van B verminderen. De maag is hierdoor verkleind waardoor ook het oppervlak van de maagwand dat B kan opnemen verkleind is.

De behandeling bestaat vaak uit de suppletie van vitamine B met intramusculaire injecties. 

De frequentie van de injecties kan variëren van twee maal per week (langdurig, dit is de "aanvangsdosering" ter aanvulling van het ontstane tekort totdat de klachten merkbaar afnemen), geleidelijk afnemend tot een keer per twee maanden "onderhoudsdosering" om de B op peil te houden. Veel patiënten kunnen uiteindelijk met een frequentie van één injectie per maand weer goed functioneren. De frequentie van de injecties dient echter steeds op geleide van de klachten te worden bepaald. 

Onderzoek heeft aangetoond dat door het geven van tabletten met een hoge dosis vitamine B in tabletvorm even goede resultaten bereikt worden, mits de vitamine B nog door het lichaam wordt opgenomen en dus de oorzaak eerder ligt in een vitamine B arm dieet (vegetarisch/veganistisch). Wanneer het lichaam zelf de vitamine B niet meer opneemt, mag er absoluut niet gestart worden met tabletten, maar moet er direct gestart worden met i.m. (intramusculaire) injecties. 

Het B-tekort dient gedurende het gehele verdere leven aangevuld te worden. In de lever zit bij een gezond mens een hoeveelheid vitamine B opgeslagen voor 3 jaar. Bij een tekort door een opnameprobleem is deze reserve in de meeste gevallen al (verregaand) aangesproken.

Wanneer een vrouw zwanger is of borstvoeding geeft, is het belangrijk dat zij voldoende behandeld wordt met injecties. Een tekort aan cobalamine remt de ontwikkeling van het kind met het risico op blijvende ontwikkelingsachterstand.

Pernicieuze anemie komt meer voor naarmate men ouder wordt. 65 jaar blijkt statistisch een grensleeftijd. Bij ouderen neemt de darmwerking af. Ook komt bij hen meer diabetes mellitus voor. Het daarmee gepaard gaande medicijngebruik (bv. metformine) kan de opname van vitamine B verstoren. 

Ook bij kinderen kan een B-tekort voorkomen, vooral wanneer er een erfelijke (auto-immuun)component aanwezig is. Voor kinderen gelden hogere referentiewaarden.

De volgende bloedonderzoeken kunnen bij een mogelijke cobalamineopnamestoornis aan de orde zijn:

Wanneer er sprake is van bloedarmoede moet er rekening mee gehouden worden dat dit meerdere oorzaken kan hebben, te weten tekorten aan ijzer, B, foliumzuur of een combinatie hiervan.


</doc>
<doc id="227138" url="https://nl.wikipedia.org/wiki?curid=227138" title="Phytophthora infestans">
Phytophthora infestans

Phytophthora infestans is een oömyceet die tot de waterschimmels behoort. Oömyceten lijken erg op schimmels maar zijn het niet, daarom worden ze wel pseudoschimmels genoemd. "Phytophthora infestans" is de veroorzaker van aardappelziekte (fytoftora) bij aardappels en tomaat. Ze lag aan de basis van de Ierse hongersnood (1845-1850).

De aardappelziekte ("Phytophthora infestans") overwintert gewoonlijk in besmette knollen die achterblijven op het land. Uit de geïnfecteerde knollen ontwikkelen zich planten die de ongeslachtelijke sporen (sporangia en zoösporen) opleveren. Uit deze sporen kunnen nieuwe infecties ontstaan als het gewas ten minste gedurende vier à acht uur nat blijft, de zogenaamde bladnatperiode, bij een relatieve luchtvochtigheid van meer dan 95%. Na infectie ontstaan bij een temperatuur van 12-24 graden Celsius binnen enkele dagen met het oog waarneembare symptomen op bladeren en stengels. Na binnendringing van de oömyceet in de plant duurt het 3 tot 5 dagen voordat er nieuwe sporen gevormd worden.
Tot de jaren tachtig was in Europa alleen het zogenaamde A1 type aanwezig. Door de introductie van nieuwe A1 en A2 paringstypen in Europa is nu ook de geslachtelijke fase met oösporen aanwezig, die in tegenstelling tot de sporangia en zoösporen gedurende een lange periode buiten de waardplant in leven blijven en minstens drie jaar in de grond overleven. De zoösporen spelen waarschijnlijk pas later in het seizoen (eind juni – begin juli) een rol. Bij de paring van een hyfe van het type A1 met een hyfe van het type A2 worden een oögonium en een antheridium gevormd, waaruit de oöspore ontstaat. Deze eicel wordt binnen een gametangium door een spermatozoïde bevrucht. Uit de oösporen ontstaan sporangia en zoösporangia. De zoösporangia vormen ten slotte de zoösporen.
Volledig resistente aardappelrassen zijn er in Nederland niet. In veredelingsprogramma's wordt gebruikgemaakt van resistenties in wilde aardappels ("Solanum"soorten) uit het genencentrum. Aardappelrassen hebben een horizontale en een verticale resistentie tegen fytoftora. De horizontale resistentie is een gedeeltelijke resistentie, die de aantasting vertragen.

Bij de verticale resistentie is er sprake van een gen-om-genrelatie, waarbij 11 R-genen (resistentiegenen) van de aardappel en avirulentiegenen (AVr) van de schimmel zijn betrokken. Rassen kunnen een combinatie van R-genen en schimmels van AVr-genen hebben. Herkenning van de door de schimmel door AVr genen aangemaakte eiwitten door de door de R-genen aangemaakte eiwitten van de plant leidt tot afweerreacties, zoals een overgevoeligheidsreactie, waarbij enkele plantencellen afsterven en zo de binnendringende schimmel tegenhouden. De R-genen zijn afkomstig van "Solanum demissum" en door introgressie in het genoom van de aardappel "Solanum tuberosum" opgenomen.

Bij een aardappelras is er een verschil in aantasting van het loof en van de knol. Zo heeft het ras Bintje een 3 voor resistentie van het loof en een 4,5 voor die van de knol.
In de jaren 1980 is "Phytophthora infestans" agressiever geworden. Hierdoor is de zoösporencyclus van 5 – 10 dagen verkort tot 3 – 7 dagen en worden er meer zoösporen gevormd resulterend van 3 naar nu 10 herinfecties.

Recent wordt ook geëxperimenteerd met GMO's om sneller nieuwe resistentere rassen te ontwikkelen. Zo is een resistentiegen tegen de meeste fysio's van "Phytophthora infestans" afkomstig van de wilde "Solanum bulbocastanum" door genetische technologie overgebracht naar het genoom van verschillende aardappelrassen. Dit is een voorbeeld van cisgenetische modificatie.

"Phytophthora infestans" en "Phytophthora mirabilis" zouden een gemeenschappelijke voorouder hebben gehad en ongeveer 1200 jaar geleden zijn ontstaan. Vanaf die tijd heeft "Phytophthora infestans" zich ten minste drie keer vanuit een zich seksueel vermeerderende populatie in Mexico verder verspreid. Het fysio HERB-1 (type A1) werd rond 1840 uit Noord-Amerika ingevoerd in Europa en veroorzaakte midden 1840 grote oogstverliezen. Het ergste werd Ierland getroffen, waar het tot de Ierse hongersnood leidde. Maar ook andere delen van Europa hadden misoogsten en leidde in 1874 in Berlijn tot het aardappeloproer. In meer dan 50 jaar veranderde de schimmel genetisch nauwelijks en verdween uiteindelijk door het gebruik van resistente rassen. In het begin van de jaren1920 breidde de schimmel zich weer uit met de komst van het fysio US-1 (nieuw type A1).

Tot de jaren tachtig was in Europa alleen het zogenaamde A1 type aanwezig. Door de introductie van nieuwe A1 en A2 paringstypen (13 A2 (Bleu13)) in Europa is nu ook de geslachtelijke fase met oösporen aanwezig, waardoor de schimmel nu in Europa genetisch sneller kan veranderen. In Noord-Amerika is na nieuwe import US-22 hoofdzakelijk aanwezig.

"Phytophthora infestans" is diploïde met 11 – 13 chromosomen. In 2009 is het volledige genoom gesequenced. Het genoom is aanzienlijk groter (240 Mbp) dan van de meeste andere gesequencende "Phytophthora"soorten. Zo is het genoom van "Phytophthora sojae" 95 Mbp groot en dat van "Phytophthora ramorum" 65 Mbp. Ongeveer 18.000 genen zijn vastgesteld. Het genoom bevat ook verscheidene transposons en vele genfamilies codering voor effectorproteïnen, die betrokken zijn bij de pathogeniteit. Deze proteïnen worden in twee hoofdgroepen ingedeeld afhankelijk van of zij door de schimmel worden geproduceerd in de symplast (in de plantencel) of in de apoplast (tussen de plantencellen). Tot de proteïnen, die in de symplast worden geproduceerd, behoren RXLR-proteïnen, die een arginine-X-leucinearginine (waar X elk aminozuur kan zijn) aan de N-terminus van het proteïne hebben. Sommige RXLR-proteïnen zijn avirulente proteïnen. Dat zijn proteïnen die door de plant kunnen worden herkend, waarna er een overgevoeligheidsreactie optreedt. "P. infestans" codeert rond de 60% meer van deze proteïnen dan de meeste andere "Phytophthora"soorten. Deze komen voor in de apoplast samen met hydrolasen zoals proteasen, lipasen en glycosylasen, die plantenweefsels afbreken. Enzymremmers beschermen de schimmel tegen de verdedigingsenzymen van de waardplant en de necrotische toxinen. Het genoom bevat een extreem hoog aantal repeats (herhaalde sequenties) (rond 74%) en een ongewone distributie van genen over het genoom, sommige gebieden bevatten veel genen en andere gebieden zeer weinig.

De ziektedruk is sterk toegenomen als gevolg van de agressiviteit van "Phytophthora infestans". Bedrijfshygiëne, zoals het afdekken van aardappelafvalhopen en bestrijding van aardappelopslag, is gezien de overwintering in zieke knollen een voor de hand liggende maatregel. In april 2016 heeft het akkerbouwbedrijfsleven een aantal teeltvoorschriften opgesteld om de verspreiding van en besmetting met "Phytophthora infestans" te voorkomen. Het is wettelijk verplicht om belangrijke ziektebronnen zoals aardappelafvalhopen, haarden en opslagplanten te bestrijden.

In de biologische landbouw mogen er geen chemische middelen worden gebruikt en wordt het loof van de aardappelen gebrand, voordat er 1000 aangetaste blaadjes per 20 m² zijn.

Tot de chemische bestrijdingsmiddelen die werkzaam zijn tegen "Phytophthora infestans" behoren de fungiciden fluopicolide, van Bayer Cropscience (merknaam Infinito®), dat in 2006 voor het eerst toegelaten werd in het Verenigd Koninkrijk en China en mandipropamid van Syngenta (merknaam Revus™), dat in 2005 werd geïntroduceerd.

Een probleem is de volkstuinen, waar "Phytophthora infestans" op aardappel en tomaat niet of onvoldoende bestreden wordt. Ook kan raketblad ("Solanum sisymbriifolium"), die als vanggewas voor de bestrijding van aaltjes wordt gebruikt, aangetast worden. Hier is het op tijd onderploegen belangrijk.


</doc>
<doc id="227503" url="https://nl.wikipedia.org/wiki?curid=227503" title="Scalpel">
Scalpel

Een scalpel is een medisch hulpmiddel. Het is een zeer scherp mes, meestal voor gebruik in de chirurgie, dat zeer nauwkeurig elk soort weefsel kan doorklieven. In België wordt een scalpel soms ook een "bistouri" genoemd.

Een scalpel bestaat uit twee onderdelen: een houder en een scalpelmesje. Het mesje kan verschillende vormen hebben. Voor een chirurg is het mesje al na een paar sneden te bot geworden. Het mesje moet dan worden vervangen. 

Scalpels of radeermesjes worden soms ook gebruikt door andere mensen die een zeer scherp, zeer nauwkeurig mes nodig hebben. Toen er bijvoorbeeld op tekenkamers nog op calques werd getekend met Oost-Indische inkt, werden deze mesjes gebruikt om wijzigingen aan te brengen door er de inkt mee van de calque te schrapen.

Tegenwoordig worden de losse scalpelmesjes vrijwel uitsluitend gemaakt voor eenmalig gebruik. Ze worden per stuk steriel verpakt en zijn direct klaar voor gebruik.

Er zijn veel verschillende modellen die door een typenummer worden aangeduid.
De mesjes met de nummers 10 tot en met 19 passen op een handvat (scalpelheft) met typeaanduiding 3 terwijl de grotere mesjes (vanaf model 20) uitsluitend passen op heften no.4.

Diverse fabrikanten leveren ook kant-en-klare scalpels, bestaande uit een plastic heft met daarop gemonteerd een mesje van een bepaald model. Deze scalpels worden steriel geleverd, zodat ze direct voor gebruik gereed zijn.
Na gebruik worden heft en mesje vernietigd.


</doc>
<doc id="227707" url="https://nl.wikipedia.org/wiki?curid=227707" title="Nicolaus Steno">
Nicolaus Steno

Niels Stensen (Kopenhagen, – Schwerin, ) vooral bekend onder zijn gelatiniseerde naam (Nicolaus) Steno, was een Deens anatoom, natuurvorser en een zaligverklaarde bisschop. Als een van de eersten ontdekte hij de werking van de oorspeekselklier en beschreef het hart als een gewone spier. Bovendien formuleerde Steno een drietal principes over stratigrafie, de volgorde waarin gesteentelagen gevormd worden en voorkomen. Steno kwam uiteindelijk tot de conclusie dat geloof en wetenschap moeilijk met elkaar in overeenstemming te brengen zijn en werd een voorvechter van het geloof. Hij werd tot bisschop benoemd en is uitgezonden naar Noord-Duitsland.

Steno kwam uit een milieu van Lutherse predikanten, maar zijn vader was een goudsmid. In 1659 hield hij in een schrift een dagboek bij. Op de buitenkant stond geschreven ""Chaos"". Tevens besloot hij niets meer voor waar aan te nemen omdat het in een boek stond. Hij nam zich voor alles zelf te onderzoeken. Nadat hij zijn universitaire opleiding in Kopenhagen voltooid had, vertrok Steno naar Rostock.

In maart 1660 arriveerde Steno in Amsterdam met een aanbeveling van zijn Deense leraar Thomas Bartholin. Steno was een aantal maanden in de leer bij Gerard Blasius, hoogleraar geneeskunde aan het Athenaeum Illustre. Steno ontdekte bij de ontleding van een schapen-, een honden- en een konijnenkop een kanaaltje, ""ductus Stenonianus"", dat nog niet eerder beschreven was. Blasius werd jaloers en claimde de ontdekking van zijn begaafde leerling. Steno verhuisde naar Leiden en begon aan een studie medicijnen bij Franciscus de le Boë Sylvius, die toentertijd gold als een van de meest vooraanstaande en ruimdenkende hoogleraren in Europa. Steno leerde Jan Swammerdam, Frederik Ruysch, Reinier de Graaf en Spinoza kennen. Hij richtte zijn onderzoek op hoe de lymfevaten vocht afvoeren. Steno was niet overtuigd van de uitgangspunten van René Descartes, die zich uitgelaten had over de werking van de hersenen en traanvocht. Samen met Ole Borch reisde hij naar Amsterdam om Comenius, die een brug probeerde te leggen tussen de Bijbel en de wetenschap en de beroemde alchemist Giuseppe Francesco Borri op te zoeken.

Steno kreeg contact met Pierre Bourdelot en Melchisédech Thévenot en bezocht Saumur en Montpellier. In 1665 verhuisde hij naar Florence. De anatomische studies die Steno daar verrichtte, werden betaald door de groothertog van Florence, Ferdinando II de' Medici. Steno kreeg onderdak in het Palazzo Vecchio en werd toegelaten tot de "Accademia del Cimento", een groep onderzoekers die geïnspireerd werden door Galilei's wetenschappelijke benaderingen. De anatomische studies van Steno richtten zich op het spierstelsel en de manier van spiersamentrekking. Hij gebruikte de geometrie van de spieren om aan te tonen dat een samentrekkende spier wel van vorm verandert, maar niet van volume.

In oktober 1666 vingen twee vissers een enorme haai vlakbij Livorno. Steno onderzocht de kop, en publiceerde hierover in 1667. Bij het onderzoek naar de tanden van de haai viel het Steno op dat deze sterke gelijkenis vertoonden met in de bergen gevonden gefossiliseerde (naar later bleek) haaientanden. Deze werden toentertijd glossopetrae of "tongstenen" genoemd. Plinius de Oudere had verklaard dat deze stenen uit de hemel of van de Maan waren gevallen. Anderen beweerden dat fossielen op natuurlijke wijze groeiden in gesteenten. Steno kwam echter met de verklaring dat de "glossopetrae" leken op haaientanden omdat ze afkomstig waren uit de bekken van dode haaien uit het verleden, begraven in modder en zand dat later opdroogde. Om het verschil in samenstelling tussen de tanden van levende haaien en tongstenen te verklaren, dacht Steno dat de vorming van fossielen de samenstelling veranderde, zonder dat dat uiterlijk te zien was. Dit kan gezien worden als een vroege voorloper van de deeltjestheorie: materie bestaat uit uiterst kleine deeltjes die uitwisselbaar zijn.

Ten tijde van Steno's ontdekkingen gold een andere definitie voor een fossiel dan de huidige. Destijds werden alle opgegraven zaken fossielen genoemd, zowel kristallen, ertsen als versteende overblijfselen van vroeger leven (fossielen in de moderne zin van het woord). Het viel Steno op dat er zaken in gesteentes zaten, die niet gevormd waren in het gesteente, maar die er tijdens of na de vorming van het gesteente in terechtgekomen moesten zijn. Dit leidde de leer van sedimentaire processen in, die in 1669 door Steno werd beschreven in het als introductie bedoelde werk "De solido intra solidum naturaliter contento dissertationis prodromus". Doordat Steno steeds meer waarde ging hechten aan religie boven de wetenschap, bleef het bij deze introductie en schreef hij nooit het volledige werk hierover.

Steno bedacht dat als een vast object omringd wordt door een ander vast object (bijvoorbeeld een fossiel door een sediment), het omringende object de vorm van het ingesloten object aanneemt. Hieruit concludeerde Steno dat fossielen en kristallen versteend moesten zijn geraakt voordat het omringende gesteente gevormd werd. Als een "tongsteen" gegroeid was in een gesteente, zou de tongsteen zich gevormd hebben naar het gesteente, zoals een wortel die in een scheur groeit en deze opvult. Steno bedacht dat dat laatste het geval was bij de vorming van aders en kristallen in gesteente. Gesteenteaders ontstaan wanneer vloeistoffen percoleren door spleten in gesteente, die vervolgens dichtgroeien met neerslaande mineralen. De kristallen die op die wijze groeien nemen de vorm van de spleet aan.

Steno formuleerde drie principes (soms "wetten" genoemd) die van zeer grote waarde zijn gebleken voor de sedimentologie en stratigrafie.

Door aan te nemen dat al het gesteente en de mineralen erin ooit vloeibaar waren, redeneerde Steno dat gesteentelagen en vergelijkbare afzettingen gevormd werden doordat deeltjes in water of een andere vloeistof naar de bodem zakten. Dit proces zou opeenvolgende horizontale lagen opleveren. Het hieruit afgeleide "principe van oorspronkelijke horizontaliteit" houdt in dat gesteentelagen die niet (meer) in horizontale positie liggen, het gevolg zijn van verstoringen die plaatsvonden ná het moment van afzetting. Volgend uit het idee dat omsluitende vaste stoffen zich vormen naar ingesloten vaste stoffen, kwam Steno op het "principe van superpositie": jongere lagen moeten ontstaan zijn op oudere lagen. De Wet van Steno luidt dan ook: "gesteentelagen zijn opeenvolgend gevormd, met de oudste lagen onderop en de jongste bovenop, tenzij latere processen dit principe verstoord hebben". Dankzij dit principe kan Steno als grondlegger van de stratigrafie gezien worden.

Om de vele uitzonderingen op de principes van oorspronkelijke horizontaliteit en superpositie te verklaren, gebruikte Steno voorbeelden als grotten, die een deel van de onderliggende laag weg zouden slijten en bij instorting grote delen van bovenliggend gesteente op het veel oudere deel terecht zouden komen. Dit was in feite de oudst bekende beschrijving van een disconformiteit of hiaat (een "tijdsgat" in de opeenvolging van gesteentelagen, waarin geen sedimenten zijn afgezet en er in het gesteente dus een stuk tijd "ontbreekt").

Ook veronderstelde hij dat gesteente opgeheven zou kunnen zijn door onderaardse krachten – tegenwoordig een heel normaal geologisch begrip, maar in Steno's tijd een revolutionair idee. Steno verklaarde zo hoe haaientanden in de hoge bergen gevonden konden worden.

Volgens de derde wet van Steno, de "wet van laterale vervolgbaarheid", lopen gesteentelagen in principe lateraal door, dat wil zeggen in horizontale richtingen. Sedimentaire processen, zo redeneerde Steno, stoppen niet aan de rand van de plek waar sediment gevonden wordt. Hiermee verklaarde hij waarom hetzelfde gesteente vaak in heuvels aan twee kanten van een dal gevonden kon worden. Ertussenin, in het dal, was dit sediment weg geërodeerd. Hoewel ook op deze wet uitzonderingen bestaan, is ook het principe van laterale vervolgbaarheid een belangrijk principe in de geologie.

Steno's religieuze visie werd sterk beïnvloed door wat hij ontdekte op het wetenschappelijk vlak. Hoewel hij Luthers was opgevoed, twijfelde hij aan de religieuze praktijken, en de felle ruzies binnen de verschillende stromingen. Maar ook de a-religieuze opvattingen van Descartes en Spinoza konden hem niet bekoren. In 1667 raakte hij onder de indruk van een Corpus Christi-processie in Livorno. Niet lang daarna bekeerde hij zich tot het Katholicisme na vele gesprekken met Francesco Redi en een adellijke Italiaanse non. Bij het aantreden van Cosimo III de' Medici was Steno een van de belangrijkste exponenten van de contrareformatie geworden. Zijn religieuze opvattingen begonnen steeds meer te botsen met zijn wetenschappelijke inzichten. Vooral de discrepantie tussen het scheppingsverhaal – destijds algemeen beschouwd als waarheidsgetrouw verslag van het ontstaan van de Aarde – en de vorming van de aardlagen hield hem bezig. De volgende uitspraak illustreert zijn denken:
Bij zijn onderzoek naar het voorkomen van twee wijdverbreide gesteentes in de Apennijnen, viel het Steno op dat de diepere lagen geen fossielen bevatten, terwijl hoger gelegen lagen zeer rijk aan fossielen waren. Hij verklaarde dit door de onderliggende lagen vóór en de hoger liggende lagen gelijktijdig mét de zondvloed te "dateren". Op deze theorie is Steno aangevallen. Na een reis door Oostenrijk en Hongarije, kwam Steno in 1670 terug naar Amsterdam om zijn oude vrienden op te zoeken. Steno stelde zich op de hoogte van de bevindingen van Nicolaes Witsen in zijn "Aeloude en hedendaegsche scheepsbouw en bestier".
In 1671 werd Steno benoemd in Kopenhagen, maar niet geaccepteerd omdat hij katholiek was geworden. Jan Swammerdam reisde vanuit de commune van Antoinette Bourignon om Steno's zuster op te zoeken. In 1675 ging Steno terug naar Florence. Bij een ontmoeting van Ehrenfried W. von Tschirnhaus probeerde Steno hem te bekeren. Von Tschirnhaus was onder de indruk van zijn persoonlijkheid, maar niet van zijn argumenten. Steno en zijn leerling Albert Burgh probeerden de uitgave van Spinoza's "Ethica" te verhinderen. Op aanraden van de katholiek geworden keurvorst Johan Frederik van Brunswijk-Lüneburg, kreeg hij een aanstelling als bisschop in Hannover. Steno probeerde zijn echtgenote over te halen hem te steunen. Gottfried Wilhelm Leibniz werd Steno's assistent en debatteerde met hem over de leer en de publicaties van Spinoza. In 1680 werd Steno benoemd als hulp-bisschop in Münster. Na het leveren van kritiek op de verkiezing van de nieuwe bisschop Maximiliaan Hendrik van Beieren vertrok hij naar Hamburg. In het protestantse Hamburg werd Steno niet geaccepteerd vanwege zijn vermaningen aan zijn geloofsgenoten. Samen met Dirck Kerkringh, een Hollandse studiegenoot, die door Steno's bemiddeling vertegenwoordiger in Hamburg was geworden van de groothertog van Toscane, richtte hij zich opnieuw op de anatomie van de hersenen. Op uitnodiging van de hertog van Schwerin verhuisde hij in 1685 naar Schwerin. Steno leefde vier dagen in de week op bier en brood, en sliep nauwelijks. Hij vermagerde zichtbaar en deed afstand van allerlei materiële en comfortabele zaken. Toen zijn missie na een jaar was afgelopen kreeg hij heftige kolieken en zijn buik zwol zo sterk op, dat het gevaarlijk was hem nog naar Italië te vervoeren. Steno stierf, maar niet zonder de Luthersen te zegenen die langs kwamen om afscheid te nemen.

Zijn lijk werd in linnen gewikkeld en, via Hamburg en Livorno, naar Florence opgestuurd. Op zijn wens werd Steno begraven in de Basilica San Lorenzo, waar alle De' Medici begraven liggen. In 1946 werd zijn graf bloot gelegd. De restanten, met een tamelijk gehavende schedel, werden in 1953 in processie door de stad gevoerd en zijn herbegraven in een kapel die naar hem is genoemd.




</doc>
<doc id="227917" url="https://nl.wikipedia.org/wiki?curid=227917" title="Intrinsieke factor">
Intrinsieke factor

Intrinsieke factor (ook wel "intrinsic factor" genoemd) is een glycoproteïne dat door de pariëtale cellen in de maagwand wordt geproduceerd als reactie op dezelfde prikkels die de afgifte van zoutzuur bepalen. 
Het is noodzakelijk voor de opname van vitamine B12. Koppeling van intrinsieke factor aan vitamine B12 is nodig voor opname van deze vitamine via actief transport ter hoogte van het laatste stuk van de dunne darm. Intrinsieke factor is een eiwit en bij de mens wordt het gecodeerd door het "GIF"-gen op chromosoom elf.

Bij binnenkomst in de maag wordt vitamine B12 gebonden aan het glycoproteïne haptocorrine (ook wel HC, O-factor, transcobalamine I of TCN1 genoemd). Het resulterende complex komt in de twaalfvingerige darm, waar enzymen uit de de alvleesklier haptocorrine verteren. In het minder zure milieu van de dunne darm kan vitamine B12 vervolgens binden aan de intrinsieke factor. Dit nieuwe complex reist naar het kronkeldarm, waar speciale epitheelcellen het opnemen via endocytose. In de cel dissocieert vitamine B12 nogmaals en bindt aan een ander eiwit, namelijk transcobalamine II (TCN2). Dit nieuwe complex verlaat de epitheelcellen om naar de lever vervoerd te worden.

Bij de ziekte van Addison-Biermer, (vroeger pernicieuze anemie genaamd), een auto-immuunziekte, richten antistoffen zich tegen de intrinsieke factor of pariëtale cellen van de maag. Dit kan leiden tot een onvoldoende capaciteit om intrinsieke factor aan te maken, resulterend in malabsorptie van vitamine B12 en hierdoor kan macrocytaire anemie ontstaan. Atrofische gastritis kan ook leiden tot intrinsiekefactordeficiëntie en bloedarmoede door schade aan de pariëtale cellen van de maagwand. Als de alvleesklier te weinig verteringsenzymen aanmaakt, dan kan de normale dissociatie van vitamine B12 van de eiwitten in de dunne darm beletten, waardoor de opname via het intrinsiekefactorcomplex onvoldoende kan plaatsvinden.

Een chirurgische ingreep waarbij de maag wordt verkleind en het spijsverteringskanaal wordt omgelegd (gastric bypass) is een andere bekende risicofactor voor de ontwikkeling van pernicieuze anemie. 

Andere risicofactoren die bijdragen aan een tekort aan intrinsieke factor zijn maagtumoren, maagzweren en in het algemeen schade aan het maagslijmvlies, waaronder schade door overmatige consumptie van alcohol.

Bij de ziekte van Crohn is men niet in staat om vitamine B12 op te nemen in de dunne darm. Deze mensen krijgen daarom injecties met de actieve vorm van vitamine B12.


</doc>
<doc id="228277" url="https://nl.wikipedia.org/wiki?curid=228277" title="Roltong">
Roltong

De roltong of proboscis van een vlinder of diverse andere geleedpotigen is een buisvormige, oprolbare tong waarmee nectar uit de bloem kan worden opgezogen, of ander vloeibaar voedsel, zoals sap van zacht rottend fruit, urine, mest, of vocht van dode dieren. De lengte van de tong varieert van 1 centimeter tot wel 15 centimeter bij de windepijlstaart. Uitzonderingen zijn enkele nachtvlinderfamilies zoals de nachtpauwogigen. Deze hebben helemaal geen tong en nemen als vlinder geen voedsel meer op. Ze leven meestal dan ook maar een paar dagen.

Een feesttoeter met opgerold papieren aanhangsel dat uitklapt wanneer men erop blaast, wordt ook een roltong genoemd.


</doc>
<doc id="228304" url="https://nl.wikipedia.org/wiki?curid=228304" title="Vertraagde-slaapfasesyndroom">
Vertraagde-slaapfasesyndroom

Het vertraagde-slaapfasesyndroom (Engels: "delayed sleep-phase syndrome" - DSPS) is een chronische stoornis, waarbij de biologische klok van de patiënt niet synchroon loopt met het 's-ochtends-opstaan/'s-avonds-slapen-patroon van de meerderheid van volwassenen en adolescenten. Patiënten met de slaapritmestoornis DSPS vallen pas zeer laat in slaap en hebben ook problemen met opstaan in de ochtend.
Vaak melden de patiënten, dat ze niet in slaap kunnen vallen tot vroeg in de vroege ochtend, maar elke nacht vallen ze omstreeks dezelfde tijd in slaap, ongeacht het tijdstip van naar bed gaan. Daardoor kunnen ze in de problemen komen als ze op tijd op moeten staan voor een normale school- of werkdag, aangezien ze in die gevallen maar een paar uur slaap hebben gehad. Maar als ze zich aan hun eigen slaapschema kunnen houden en ze naast DSPS geen andere stoornis zoals slaapapneu hebben, dan slapen ze goed, worden uit zichzelf wakker en voelen zich niet slaperig tot de volgende nacht. Ze hebben een normale behoefte aan slaap, bijvoorbeeld van 4 uur 's nachts tot 12 uur 's middags.

Het syndroom ontstaat meestal in de vroege jeugd of puberteit en in enkele gevallen verdwijnt het ook weer tijdens de puberteit of vroege adolescentie.

De eerste keer dat DSPS formeel werd omschreven was in 1981, door Dr. Elliot D. Weitzman en anderen in het Montefiore Medical Center. Het syndroom is verantwoordelijk voor 7-10% van de gevallen met chronische insomnie. Desondanks zijn er toch nog maar weinig artsen die zich bewust zijn van het bestaan ervan. Daardoor wordt het in hun praktijk vaak niet behandeld, of niet op de juiste manier aangepakt. DSPS werd en wordt helaas nog vaak foutief gediagnosticeerd als een vroege vorm van insomnia, ongedisciplineerdheid bij de patiënt of als een psychische of psychiatrische aandoening.

Volgens de International Classification of Sleep Disorders (ICSD) zijn de belangrijkste kenmerken:

De volgende eigenschappen van DSPS onderscheiden het van andere slaapstoornissen:
Uit gesprekken blijkt dat mensen met DSPS vaak extreme nachtuilen zijn. Ze voelen zich 's nachts veel alerter, creatiever en functioneler dan in de ochtend en vroege middag. DSPS-patiënten kunnen simpelweg niet in slaap vallen op de normale tijden. Ze draaien en woelen urenlang in bed en soms slapen ze per etmaal helemaal niet, voor ze wel weer op moeten om naar werk of school te gaan.

De pogingen om zichzelf tot een 9-5 werkdag te forceren werd door patiënten met DSPS ook wel vergeleken met een constante jetlag van 6 uur. Vaak lukt het de patiënt gedurende de werkweek slechts om 's nachts maar een paar uur slaap te krijgen en dit wordt vervolgens gecompenseerd door 's middags en in het weekend bij te slapen. Uitslapen in het weekend en/of lange dutjes gedurende de dag ('powernap') geven de DSPS-patiënt opluchting tijdens diens dagelijkse slaperigheid, maar bestendigen ook de late slaaptijd.

Ze hebben in veel gevallen familieleden gevraagd hen 's ochtends wakker te maken, of gebruiken meerdere wekkers. Omdat het syndroom het meest actief is tijdens de adolescentie zijn het vaak de ouders die het initiatief nemen om hulp te zoeken, nadat ze hebben gemerkt dat het extreem moeilijk is om hun kind of tiener op tijd naar school te krijgen.

Tegen de tijd dat DSPS-patiënten medische hulp gaan zoeken hebben ze vaak al vele keren geprobeerd om hun slaapschema te wijzigen. DSPS-patiënten die rustgevende middelen hebben geprobeerd melden dat de medicatie hun wel rustig en relaxed maakte, maar dat het niet werkt om in slaap te vallen.

Gefaalde tactieken om op tijd te gaan slapen en wakker te worden kunnen onder andere relax-technieken, vroege bedtijden, hypnose, alcohol, slaappillen, lezen voor het slapen, en vele huismiddeltjes zijn.
Tevens is er vaak een ernstig verhoogd cafeïnegebruik of gebruik van andere 'oppeppende' middelen, tot zelfs cocaïne.

Uit een studie onder 10.000 volwassenen in Noorwegen is gebleken dat 0,17% (± 1 op de 600 personen) last heeft van DSPS. Een gelijksoortig onderzoek onder 1525 volwassenen in Japan leverde een percentage van 0,13% op. Andere studies hebben geïndiceerd dat DSPS veel vaker voorkomt; namelijk maar liefst 7%.

DSPS wordt meestal vastgesteld tijdens een klinisch vraaggesprek, actigrafische observatie (het meten van de hoeveelheid beweging tijdens de slaap) en/of een slaaplogboek dat de patiënt voor minstens 3 weken dient bij te houden. Tevens kan de melatoninecurve worden bepaald door middel van de speekseltest. Het syndroom wordt echter vaak verkeerd geïnterpreteerd of als onzin van tafel geschoven. Het is vastgesteld dat het een van de slaapstoornissen is die het meest foutief wordt geïnterpreteerd als een psychiatrische stoornis. DSPS wordt vaak verward met psychologische insomnia, depressie, psychiatrische stoornissen zoals schizofrenie, ADHD of ADD, andere slaapstoornissen of bewust gedrag om school/werk te vermijden.

Er wordt in de medische wereld veel geklaagd over het lage aantal artsen dat de juiste diagnose weet vast te stellen. Naast de enkele artikelen die indertijd zijn verschenen in de vakbladen is er vaak gepleit voor betere voorlichting en onderwijzing over de diverse slaapstoornissen.

DSPS is een stoornis van het wekkersysteem van het lichaam - de biologische klok. Men vermoedt dat dit wordt veroorzaakt door een verminderde mogelijkheid om het dagelijkse slaap-waakschema in te stellen. Mensen met DSPS hebben vaak een abnormaal ingestelde biologische klok of hebben een verminderde reactie op de activerende kracht van licht op de biologische klok.
DSPS-patiënten die proberen volgens een normaal schema te leven en werken hebben grote moeilijkheden om in slaap te vallen en de ochtend erop wakker te worden, aangezien hun biologische klok niet gelijkloopt met het gangbare 9-5-schema. Dit is dus te vergelijken met mensen met een normale biologische klok die altijd 's nachts moeten werken.

Onderzoek heeft uitgewezen dat het onthouden van slaap de biologische klok van DSPS-patiënten niet opnieuw instelt, zoals bij normale mensen wel gebeurt.

Mensen met een normaal functionerende biologische klok kunnen normaal gesproken makkelijk 's nachts in slaap vallen als ze de nacht daarvoor weinig hebben geslapen. Als men op een vroeger tijdstip in slaap valt wordt de biologische klok automatisch vervroegd. Hier recht tegenover staan mensen met DSPS, die niet in staat zijn in slaap te vallen vóór hun normale bedtijd, ook al hebben ze de nacht ervoor niet geslapen.

Mensen met DSPS vertonen ook vertragingen in andere biologische aspecten, zoals het verloop van de melatonine-afscheiding en de lichaamstemperatuur gedurende de dag. Slaperigheid, spontaan wakker worden en andere fysiologische en biologische aspecten zijn alle vertraagd met een gelijk aantal uur.

In de meeste gevallen is het onbekend wat de oorzaken zijn van de abnormale biologische klok van DSPS-patiënten. DSPS is in sommige gevallen erfelijk en er is steeds meer bewijs te vinden dat suggereert dat het probleem in verband staat met het hPer3 (human period 3) gen.
Een verwonding aan het hoofd kan ook één van de oorzaken van DSPS zijn.

Er zijn enkele gevallen bekend waar DSPS zich heeft ontwikkeld tot het "non-24-hour sleep wake syndrome". Dit is een ernstig en verzwakkend syndroom dat de patiënt dwingt om elke nacht steeds later te slapen.

Het gebrek aan besef van deze stoornis draagt bij aan de moeilijkheden die DSPS-patiënten dagelijks ervaren. Meestal worden patiënten jarenlang als lui en maatschappelijk ongedisciplineerd gezien, voordat de diagnose DSPS eindelijk wordt gesteld. Ook ouders worden erop afgerekend dat ze hun kinderen geen acceptabele slaappatronen meegeven.

Scholen en bedrijven tolereren maar zeer zelden dat scholieren of werknemers te laat komen, of slaperig zijn tijdens de les of het werk, of af en toe zelfs helemaal niet aanwezig zijn, en beschouwen betrokkenen niet als mensen met een chronische aandoening.

Op de World Health Organization meeting in 2004 maakten experts de aanwezigen er op attent dat, in het zicht van slaap op gezondheid het volgende het geval is:

"" de effecten van DSPS op de middellange en lange termijn zijn bekend. Mensen die er last van hebben lijden aan een chronisch slaapverlies en merken de consequenties ervan op in hun gedrag en dagelijks leven. Er komt veel alcoholmisbruik voor, plus gebruik van andere middelen. Jonge DSPS patiënten neigen tot criminele activiteiten. Er is aangetoond dat de aandoening vaak hand in hand gaat met andere biologische ritmes en psychiatrische stoornissen, vooral seasonal "affective disorder" (zoals winterdepressie), "depressies" en "bipolar affective disorder".""

Foutief gediagnosticeerde mensen met slaapstoornissen worden vaak gezien als psychiatrische patiënten en hebben veel stress te verduren door het onbegrip in hun omgeving. Sommige patiënten krijgen verkeerde medicatie, waaronder antidepressiva.
Voor veel patiënten is de diagnose DSPS een doorbraak die hun hele leven kan veranderen.

De behandeling van DSPS is zeer specifiek. Het vereist een andere benadering dan de behandeling van insomnia en men moet in acht houden dat de patiënt goed kan slapen mits hij zich kan houden aan het tijdprobleem.

Lichte gevallen van DSPS kunnen worden behandeld door de patiënt elke dag 15 minuten eerder te laten gaan slapen, totdat de gewenste bedtijd is bereikt. Ernstigere gevallen kunnen worden behandeld volgens onderstaande methoden.

Voor het begin van de behandeling wordt de patiënt gevraagd om de week van tevoren regelmatig te slapen, zonder dutjes, op de momenten die voor de patiënt goed aanvoelen. Het is namelijk zeer belangrijk dat de patiënt goed is uitgerust voor men kan beginnen met de behandeling.

"Behandelingen die in de medische literatuur vermeld staan zijn onder andere:"

Als de patiënt eenmaal een vroeger slaapschema heeft bewerkstelligd, dient men zich hier heel strikt aan te houden. DSPS-patiënten wordt aangeraden niet naar bed te gaan voor ze daadwerkelijk moe zijn, omdat dit meestal toch niet resulteert in een vroegere nachtrust. Hen wordt ook aangeraden om vlak voor het naar bed gaan geen alcohol en cafeïne meer te nuttigen.

Er zijn nog geen langdurige behandelmethoden ontwikkeld. Ervaren geneeskundigen geven toe dat DSPS zeer moeilijk te behandelen is.
Het werken in een avond- of nachtdienst, of thuiswerken, maakt DSPS een minder groot obstakel voor degenen die het hebben. Veel van deze mensen zien hun dagschema niet als een "stoornis". Sommige DSPS-patiënten doen een dutje, of slapen 4 uur 's nachts en 4 uur overdag. Echter, lang slapen overdag bevordert de nachtrust niet. Mogelijke DSPS-vriendelijke carrières zijn beveiligingswerk, thuiswerk, werk in theater en media, freelance schrijven, werken in de horeca, callcenter werk, nachtelijke IT-werkzaamheden, werken voor bedrijven in andere tijdzones en taxi/truckrijden.

In de gevallen van DSPS die zijn opgeschreven in literatuur blijkt dat ongeveer de helft van de patiënten lijdt aan een depressie of andere psychische problemen. De relatie tussen DSPS en depressie is niet geheel duidelijk. Het feit dat de andere helft van de patiënten niet depressief is, suggereert dat depressie niet slechts een symptoom van DSPS is, maar eerder een gevolg. Zelfs depressieve patiënten zijn soms gebaat bij chronotherapie of andere behandelingen, ook al zal het vaak geen directe oplossing voor de depressie zelf zijn.
Het is denkbaar dat DSPS vaak een grote rol speelt in het ontwikkelen van een depressie, omdat het een zeer stressvolle en onbegrepen stoornis is. Een direct neurochemisch verband tussen slaapmechanisme en depressie is een andere mogelijkheid.

DSPS-patiënten die ook depressief zijn dienen behandeld te worden voor beide problemen.

Er is bewijs dat aantoont dat het effectief behandelen van DSPS het humeur van de patiënt kan verbeteren, en eventuele antidepressiva beter hun werk laten doen.




</doc>
<doc id="228379" url="https://nl.wikipedia.org/wiki?curid=228379" title="Slaapstoornis">
Slaapstoornis

Een slaapstoornis is een stoornis in de slaappatronen van een persoon of een dier. Sommige slaapstoornissen kunnen interfereren met geestelijke en emotionele functies, wegens hun interferentie met de remslaap of met de non-remslaap, met name de "slow-wave sleep". Onderscheid wordt gemaakt tussen agrypnie (het niet kunnen slapen), hypogrypnie (het te weinig slapen), en hypergrypnie (het te veel slapen).


Slaapziekte is een ziekte die veroorzaakt wordt door een parasiet die overgebracht wordt door de tseetseevlieg. Slaapziekte kan in een sluimerende staat voorkomen zolang de ziekte zich nog niet in de hersens heeft gevestigd.

De Britse televisiezender BBC One zond in 2007 een rapportageserie uit genaamd de Sleep Clinic. Hierin werden verschillende soorten slaapstoornissen bij patiënten onder de loep genomen en - waar mogelijk - behandeld. Nachtcamera's in de Sleep Clinic (slaapkliniek) van het Papworth Hospital te Cambridge monitorden en bestudeerden het slaapgedrag en gaven de kijker een glimp op deze aparte gebeurtenissen die de patiënten omtrent hun slaapstoornis bezighouden.

Slaapstoornissen kunnen allerlei oorzaken hebben, zoals het gebruik van bepaalde geneesmiddelen of psychofarmaca, levensomstandigheden, stress of aanleg. Ook zijn er aanwijzingen dat chronische slapeloosheid een gevolg kan zijn van een toestand van overactiviteit of arousal van de hersenen.



</doc>
<doc id="228472" url="https://nl.wikipedia.org/wiki?curid=228472" title="Phytophthora">
Phytophthora

Phytophthora is een geslacht van plantenziektenveroorzakende organismen, die behoren tot de "Oomycetes" (waterschimmels). Oömyceten lijken erg op schimmels maar zijn het niet, daarom worden ze wel pseudo-schimmels genoemd. Heinrich Anton de Bary heeft in 1875 het geslacht voor het eerst beschreven. Het woord phytophthora is afkomstig van het Griekse "phytón", “plant” en "phthorá", “destructie”: “de plantvernietiger”.

"Phytophthora"'s zijn meestal ziekteverwekkers (pathogenen) van tweezaadlobbige planten en zijn vrij waardplant specifiek. De aardappelziekte is een van de belangrijkste ziekten.

Onderzoekingsresultaten sinds 1990 laten zien dat uit Azië geïmporteerde agressieve Phytophthora-soorten een belangrijke oorzaak zijn van bossterfte.

Phytophthora's planten zich zowel geslachtelijk als ongeslachtelijk voort. Sporangia, zoösporen, en chlamydosporen zijn ongeslachtelijke en oösporen geslachtelijke voortplantingsorganen.
De aardappelziekte ("Phytophthora infestans") overwintert gewoonlijk in besmette knollen die achterblijven op het land. Uit de geïnfecteerde knollen ontwikkelen zich planten die de ongeslachtelijke sporen (sporangia en zoösporen) opleveren. Uit deze sporen kunnen nieuwe infecties ontstaan als het gewas ten minste gedurende vier à acht uur nat blijft, de zogenaamde bladnat-periode, bij een relatieve luchtvochtigheid van meer dan 95%. Na infectie ontstaan bij een temperatuur van 12-24 graden Celsius binnen enkele dagen met het oog waarneembare symptomen op bladeren en stengels. Na binnendringing van de oömyceet in de plant duurt het 3 tot 5 dagen voordat er nieuwe sporen gevormd worden.

Tot de jaren tachtig was in Europa alleen het zogenaamde A1 type aanwezig. Door de introductie van nieuwe A1 en A2 paringstypen in Europa is nu ook de geslachtelijke fase met oösporen aanwezig, die in tegenstelling tot de sporangia en zoösporen gedurende een lange periode buiten de waardplant in leven blijven en minstens drie jaar in de grond overleven. De zoösporen spelen waarschijnlijk pas later in het seizoen (eind juni - begin juli) een rol. Bij de paring van een hyfe van het type A1 met een hyfe van het type A2 worden een oögonium en een antheridium gevormd, waaruit de oöspore ontstaat. Deze eicel wordt binnen een gametangium door een spermatozoïde bevrucht. Uit de oösporen ontstaan sporangia en zoösporangia. De zoösporangia vormen ten slotte de zoösporen.

Phytophthora's zijn geen schimmels en behoren tot een ander rijk dan de schimmels, nl. Stramenopila (oude naam Chromista). Het is een goed voorbeeld van convergente evolutie: "Phytophthora" lijkt morfologisch gezien zeer veel op de echte Fungi, maar de evolutie is sterk verschillend. Terwijl de schimmelcelwand primair uit chitine is opgebouwd bestaan stramenopilecellen voornamelijk uit cellulose. Zowel de ploïdieniveaus als de biochemische processen zijn tussen de twee rijken verschillend.

Hieronder een selectie van de belangrijkste Phytophthora-soorten:




</doc>
<doc id="228496" url="https://nl.wikipedia.org/wiki?curid=228496" title="Viraal hemorragisch syndroom">
Viraal hemorragisch syndroom

Viraal hemorragisch syndroom ("VHS"), ook bekend onder de namen VHD ("viral haemorrhagic disease") en RHD ("rabbit haemorrhagic disease"), is een specifieke konijnenziekte veroorzaakt door een calicivirus. Waarschijnlijk komt dit virus al langere tijd bij konijnen voor maar is het recentelijk (jaren negentig van de vorige eeuw) gemuteerd naar een dodelijke vorm. Eind 2015 werd aangetoond dat een nieuwe mutatie uit Frankrijk België en Nederland bereikte: VHS2 (of RHD2). Sedert verwijst men naar de originele variant als VHS1 (of RHD1).

Jonge konijnen tot 10 weken worden niet ziek van VHS-1, mogelijk vanwege antistoffen in de moedermelk.
VHS-2 is wel dodelijk voor jongere dieren.

VHS werd voor het eerst waargenomen in China en in juni 1990 ook aangetoond in België.
VHS-1 was verantwoordelijk voor een grote sterfte onder wilde konijnen. In 2004 was er nog maar 30% over van de Nederlandse konijnenpopulatie uit 1994.

Het virus ontsnapte uit een op een eiland gelegen laboratorium naar het Zuid-Australische vasteland in oktober 1995. In het Flinders Ranges National Park werd in november 1995 onder de konijnenpopulatie een sterftecijfer van 95% bereikt. Men schat dat gedurende die periode meer dan 30 miljoen konijnen in het gebied de dood vonden.

VHS wordt verspreid door direct of indirect contact: direct van konijn op konijn door lichaamsvocht en uitwerpselen, indirect door urine besmet gras, stekende insecten of door de mens (kleding en schoeisel). Tamme konijnen worden dan vaak ook besmet door dit indirecte contact, omdat het virus tot 3 maanden kan overleven op bijvoorbeeld kleding.

De incubatietijd is 16 tot 48 uur, waarna de ziekte snel en dodelijk toeslaat. Zieke konijnen worden sloom, stil, stoppen met eten en krijgen vaak diarree. Uiteindelijk kan het konijn lijden aan neusbloedingen en inwendige longbloedingen, waardoor het gaat gillen van de pijn. Eenmaal ziek, sterft het konijn binnen één tot drie dagen (VHS1) of drie tot vijf dagen (VHS2).

Beide varianten zijn niet te behandelen, maar wel te voorkomen door vaccinatie. Wanneer in een stal een dier besmet raakt met VHS1 kan een noodvacinatie bij de andere niet ingeënte dieren erger voorkomen, bij VHS2 helpt dit niet
Om besmetting te voorkomen, is ook goede hygiëne belangrijk. 



</doc>
<doc id="228567" url="https://nl.wikipedia.org/wiki?curid=228567" title="Praziquantel">
Praziquantel

Praziquantel is een anthelminthicum (antiplatwormmiddel) dat vooral ingezet wordt tegen een schistosomiasis, het kan ook worden gebruikt tegen lintworminfecties. Praziquantel is een isochinoline derivaat. Het wordt zowel voor mensen als dieren gebruikt; bekende bijwerkingen zijn onder andere diarree en kolieken.

Door interactie met het tegument ontstaat er vacuolisatie van de huid. Hierdoor stijgt de calciumpermeabiliteit (doorlaatbaarheid) wat met een gestegen contractie van de spieren gepaard gaat. Het gevolg zijn tetanische contracties. Door de vacuolisatie is ook de penetratie van ontstekingscellen verhoogd.

Praziquantel kent een cesticiede (dodende) werking tegen de volwassen en larvaire stadia van de worm.



</doc>
<doc id="228846" url="https://nl.wikipedia.org/wiki?curid=228846" title="Frigide">
Frigide

Frigide betekent 'seksueel ongevoelig'.

"Frigide" en "frigiditeit" zijn verouderde begrippen uit de seksuologie. Ze werden vroeger gebruikt als een vrouw op seksueel gebied niet reageerde zoals men van haar verwachtte. Als een vrouw bijvoorbeeld geen orgasme kreeg tijdens het vrijen of geen zin had in seks, werd ze al snel 'frigide' genoemd.

Onder seksuologen is dit begrip niet meer gangbaar, omdat bijzonder weinig vrouwen écht seksueel ongevoelig zijn. Meestal spelen andere factoren een rol, zoals een onvoldoende stimulatie van de clitoris of het ongewenst hebben van gemeenschap (zie Verkrachting). Omdat 'frigide' ten onrechte suggereert dat er in dit soort gevallen iets mankeert aan de vrouw, heeft het woord een nare klank gekregen. 
Dit is vergelijkbaar met het woord 'impotentie' voor mannen, dat seksuologen tegenwoordig ook weinig meer gebruiken.
De huidige vaktermen voor seksuele problemen zijn preciezer, bijvoorbeeld 'gebrek aan seksueel verlangen', 'moeilijk opgewonden kunnen raken', anorgasmie, of vaginisme.

In het dagelijks spraakgebruik wordt "frigide" nog wel schertsend gebruikt om overdreven preutsheid op seksueel gebied aan te geven.


</doc>
<doc id="228922" url="https://nl.wikipedia.org/wiki?curid=228922" title="Joghem van Loghem">
Joghem van Loghem

Johannes Jacobus (Joghem) van Loghem (Amsterdam, 6 november 1914 – aldaar, 3 augustus 2005) was een Nederlands wetenschapper en de eerste grote expert en hoogleraar in de immuno-pathologie in Europa.

Van Loghem was van 1950 tot 1978 wetenschappelijk directeur van het CLB, waar hij in 1945 als reserve-officier van gezondheid was begonnen. Hij was een pionier, voornamelijk in zijn onderzoek naar resusfactoren. Daarnaast was hij vanaf 1959 buitengewoon hoogleraar aan de universiteit van Amsterdam. Ook is hij naamgever van het "J.J. van Loghem Instituut voor Immunologisch Onderzoek", verbonden aan het AMC in Amsterdam.

Van Loghem werd meerdere malen onderscheiden voor zijn werk. Zo was hij Officier in de Orde van Oranje-Nassau en Ridder in de Orde van de Nederlandse Leeuw. Tevens ontving hij eredoctoraten van de universiteiten van Turijn en Leiden. In 1990 ontving hij de Catharijneprijs van de Catharijnestichting, verbonden aan het UMC Utrecht, voor zijn wetenschappelijke prestaties op het gebied van de immunologie en infectieziekten.

Als kunstliefhebber legde Van Loghem in 1959 de basis voor de kunstcollectie van de stichting Sanquin, de overkoepelende organisatie van bloedbanken. Maandelijks worden uit deze collectie werken geëxposeerd in de naar hem genoemde galerie van Sanquin: de "Galerie Joghem".

Hij overleed uiteindelijk op 90-jarige leeftijd. Van Loghem was getrouwd met Petronella Ernesta (Erna) Langereis (1917–2015), eredoctor



</doc>
<doc id="229066" url="https://nl.wikipedia.org/wiki?curid=229066" title="Geslachtsrijp">
Geslachtsrijp

De term geslachtsrijp duidt bij organismen die zich seksueel voortplanten (met name bij zoogdieren) de ontwikkelingsfase aan waarin zij in staat zijn tot voortplanting. Bij zoogdieren heeft het vrouwtje een regelmatige eisprong en produceert het mannetje sperma. De leeftijd waarop deze fase wordt bereikt verschilt per soort en per sekse, en zelfs per individu.

Bij vele organismen tonen uiterlijke geslachtskenmerken de geslachtsrijpheid voor onder meer potentiële partners.


</doc>
<doc id="229112" url="https://nl.wikipedia.org/wiki?curid=229112" title="Middenrifademhaling">
Middenrifademhaling

Volgens yogi van Lysebeth is de middenrifademhaling de minst vermoeiende, optimale manier om rustig te ademen. De middenrifspier is de krachtigste ademhalingsspier van het lichaam en kan bij de inademing acht tot twaalf centimeter zakken. 
De oefening van de middenrifademhaling volgens yogi André van Lysebeth wordt hier beschreven. De ribben mogen niet bewegen en de rug moet ontspannen blijven. Wanneer de ribben wel meebewegen, raadt yogi André Van Lysebeth zelfs aan, een riem om de borstkas te spannen op het moment dat het lichaam volledig uitgeademd is, zodat de middenrifademhaling op een juiste manier geoefend kan worden.

Soms zouden rugklachten ontstaan bij het oefenen van vooral de buikademhaling. Om dit tegen te gaan wordt aangeraden de oefening op de rug te doen, waardoor de buikspieren ontspannen en de rug recht blijft. Hierdoor zou de rug nadien ook recht blijven bij het zitten of staan. De rugklachten zouden volgens Aalten ontstaan door een onjuiste uitvoering van de buikademhalingsoefeningen, waarbij de rug hol trekt bij het inademen, terwijl bij een goed uitgevoerde buikademhaling de hele onderkant van het lichaam uitzet en niet alleen de buik. Aalten spreekt ook wel van "bekkenbodemadembeweging".

Bij sommige oosterse bewegingskunsten en meditatie, zoals (Chi Kung, Tai chi en yoga) is de middenrifademhaling een essentieel onderdeel van de training. De combinatie van middenrif- en borstademhaling wordt verder op een bewuste manier toegepast in zang en muziek. Hier wordt het ademsteun genoemd. In yoga wordt de middenrifademhaling geoefend, vanwege het ontspannende effect.

Inademing vindt plaats door het vergroten van het volume van de borstkasholte. De vergroting van de borstkasholte vindt plaats door afvlakking van het middenrif (buikademhaling) in combinatie met samentrekking van de tussenribspieren, waardoor de ribben naar boven en naar buiten worden getrokken (borstademhaling). Daarnaast kan door middel van onder meer de musculus sternocleidomastoidicus het naar boven verplaatsen van de ribbenkast ondersteund worden. Dit noemt men wel de hulpademhaling. Deze hulpademhaling, hier sleutelbeenademhaling genoemd, staat nooit los van de borstademhaling, maar dient slechts als ondersteuning daarvan.
De ademhaling kan volledig onbewust geschieden, onder invloed van de hersenstam, maar ook bewust beïnvloed worden. Door deze bewuste beïnvloeding kan het accent verschuiven van middenrifafvlakking naar borstademhaling. Aangezien hersenstamfuncties niet trainbaar zijn, kan met ademhalingstraining de onbewuste ademhaling niet beïnvloed worden.



</doc>
<doc id="229135" url="https://nl.wikipedia.org/wiki?curid=229135" title="Shock">
Shock

Een shock is een acute levensbedreigende toestand waarbij de druk in de bloedvaten te laag is om de vitale lichaamsfuncties in stand te houden. De doorbloeding en dus de zuurstofvoorziening van het hart, de hersenen en andere organen komen hierdoor in het gedrang wat snel resulteert in het afsterven van cellen. De klassiek geneeskundige definitie van het begrip luidt: Shock is een syndroom, dat gekarakteriseerd wordt door een vermindering van de effectieve capillaire weefselperfusie, met daardoor een verstoring van het celmetabolisme.

Normaal is er een vaste verhouding in het lichaam tussen het volume van, en de inhoud in de bloedvaten. Bij een shock raakt deze verhouding verstoord. 

Shock is een syndroom en kan verwijzen naar verscheidene aandoeningen. Naargelang de oorzaak verdelen we shock in hypovolemische, cardiogene, obstructieve en distributieve shock. 

Deze vorm van shock ontstaat door (bloed)volumeverlies. 
Oorzaken zijn:

Een "cardiogene shock" wordt veroorzaakt door een direct verminderde hartfunctie. Oorzaken kunnen worden onderverdeeld in intrinsieke (van het hart zelf) en extrinsieke (buiten het hart). Oorzaken zijn: 

Een "distributieve shock" wordt veroorzaakt door een probleem in de verdeling van het bloed. De bloedvaten gaan te veel openstaan zodat er relatief te weinig vulling is van het vaatbed en de druk wegvalt. 

Enkele voorbeelden:

Bij een obstructieve shock is er ergens in het lichaam een obstructie (verstopping) aanwezig. Als het bloed zich op een bepaalde plaats ophoopt is er op een andere plaats bloed tekort.
Een "obstructieve shock" wordt veroorzaakt door twee hoofdoorzaken:

Het lichaam tracht het gebrek aan zuurstof te compenseren door enkele correctiemechanismen. Het hart pompt het bloed sneller rond, de ademhaling versnelt en de minder belangrijke organen zoals de huid krijgen minder bloed. Het lichaam reageert op het probleem en het slachtoffer wordt rusteloos en angstig.

Een persoon die in shock is of dreigt te gaan heeft onmiddellijk medische hulp nodig. Als eerstehulpverlening wordt het volgende geadviseerd:


Bij een ongeval hoor je soms dat een slachtoffer in shock verkeert. Hiermee wordt bedoeld dat het slachtoffer psychologisch is aangedaan door het ongeval, bijvoorbeeld wanneer hij een ongeval heeft overleefd waarbij iemand anders om het leven is gekomen. Dit type shock mag dus niet verward worden met de medische betekenis van het woord shock en wordt in medische kringen gewoonlijk acute stressstoornis genoemd.


</doc>
<doc id="229184" url="https://nl.wikipedia.org/wiki?curid=229184" title="Oksel">
Oksel

De oksel (Latijn: "Axilla") is de holte onder de arm. Onder de huid bij de oksel zitten lymfeklieren die een belangrijke rol in het afweersysteem spelen.

In de puberteit gaan er haren groeien in de oksels. In de haarzakjes zitten de zweetklieren. Bij de oksels zijn die van het apocriene type, dat actief wordt vanaf de puberteit. Het zweet heeft weinig of geen geur. Okselgeur wordt geproduceerd door de huidbacteriën, die onder de oksel leven. Vaak wordt hiervoor een deodorant gebruikt.

In het Westen is het een schoonheidsideaal voor vrouwen om geschoren oksels te hebben. Dit ideaal is pas ontstaan aan het einde van de 19e eeuw. Tegenwoordig scheren ook mannen soms hun oksels.

In de botanie of plantkunde is de oksel de hoek die door twee verschillende delen van een plant wordt gevormd.

In de kerkenbouw is een oksel meestal de hoek van het schip met de dwarsbeuk.



</doc>
<doc id="229188" url="https://nl.wikipedia.org/wiki?curid=229188" title="Lies (anatomie)">
Lies (anatomie)

De liezen zijn bij de mens de twee huidplooien die de grens vormen tussen de bovenbenen en het onderlijf.

Onderhuids zitten bij de liezen lymfeklieren. Deze spelen een rol bij het afweersysteem. Bij bepaalde ziekten kunnen deze klieren opgezet raken.

Over de liesband heen loopt het lieskanaal. Door het lieskanaal loopt bij de man de zaadleider en bij de vrouw de ronde baarmoederband. Onder de liesband door lopen spieren, bloedvaten, lymfevaten en zenuwen voor het been.



</doc>
<doc id="229209" url="https://nl.wikipedia.org/wiki?curid=229209" title="Balein">
Balein

De balein van een baleinwalvis is een zeefachtige structuur waarmee hij voedsel uit het water kan zeven. Dit voedsel bestaat uit plankton.

Balein bestaat uit keratine en is daardoor stijf, maar ook enigszins elastisch. 

Het woord "balein" komt van het Latijnse "balaena" en het Griekse "phallaina", woorden die "walvis" betekenen.

Afhankelijk van de walvissoort, kan een balein 0,5 tot 3,5 meter lang zijn. Balein is breder aan de tandvleeszijde.

Vroeger, van de 17e tot in de 20e eeuw, werd balein gebruikt in bijvoorbeeld de spaken van een paraplu of parasol en in dameskleding zoals korsetten en hoepelrokken. Ook werd balein in manden gebruikt. De spaak van een paraplu heet echter nog steeds balein, ook al zijn deze tegenwoordig van metaal gemaakt. De term balein wordt ook nog steeds gebruikt voor de plastic of metalen versteviging in korsetten, hoepelrokken of het boord van een overhemd.

Als balein in water wordt verhit, kan het in allerlei vormen worden geperst. Bekende toepassingen van balein zijn dozen, snuifdozen, mesheften, maatstokken, paraplu's, waaiers, rijzwepen, schilderijlijsten, portretmedaillons, gratentrekkers (om een visgraat uit iemands keel te halen) en medische instrumenten.

Naast balein leverden walvissen walvistraan, de voornaamste reden voor de traditionele walvisvaart. De jacht op walvissen heeft een aanslag gepleegd op de aantallen walvissen. Rond 1915 raakten korsetten uit de mode, en werd de behoefte aan balein minder. Nieuwere toepassingen van balein kwamen er niet. De functie van balein is tegenwoordig helemaal door kunststoffen en flexibele metalen overgenomen.

Baleinen zijn dunne latjes, vroeger gemaakt van been maar tegenwoordig meestal van plastic, parelmoer of metaal, die worden gebruikt om verscheidene delen van een kostuum te verstevigen, zoals korsetten, lijfjes zonder schouderbandjes en vooral kragen van overhemden. Nog niet zo heel lang geleden werden stripjes van de baardwalvis gebruikt in de boord van overhemden als baleinen om de punten op de plaats te houden. Tegenwoordig worden ze uitgevoerd in kunststof en ook wel parelmoer.

Vroeger, van de 17e tot in de 20e eeuw, werd balein gebruikt in bijvoorbeeld de spaken van een paraplu of parasol en in dameskleding zoals korsetten en hoepelrokken. Ook werd balein in manden gebruikt. De spaak van een paraplu heet echter nog steeds balein, ook al zijn deze tegenwoordig van metaal gemaakt. De term balein wordt ook nog steeds gebruikt voor de plastic of metalen versteviging in korsetten, hoepelrokken of het boord van een overhemd.

Overhemden hebben vaak plastic baleinen, vastgenaaid of los. Dat laatste is iets chiquer. Verwisselbare baleinen komen over het algemeen vaker voor in stijlvolle overhemden en merkkleding. Summum zijn losse, dikke, paarlemoeren baleinen. Baleinen zijn functioneel: ze komen tot in de boordpunten, zodat deze niet krullen.

Verwisselbare baleinen worden eens in de zoveel tijd vervangen. Dit houdt het overhemd scherp en de kraag stijf en krachtig. Het is dan belangrijk om de balein te kiezen die past bij de kraag en het overhemd. Parelmoer is chic, maar broos en teer. Vaker worden krachtige en helderwitte PVC-exemplaren gebruikt.

Baleinen zijn vooral stevig en doen het werk. Voor een juiste balein is de breedte en lengte (ook de vorm van de punt) belangrijk om een goede fit te krijgen. Een precies passende balein gaat langer mee, wordt minder snel verloren en zorgt vooral dat het overhemd of shirt volledig tot zijn recht komt.




</doc>
<doc id="229215" url="https://nl.wikipedia.org/wiki?curid=229215" title="Slagpen">
Slagpen

De slagpen is de grootste van de vier soorten veren van een vogel. Door de slagpennen kan een vogel vliegen, omdat deze veren groot genoeg zijn om de daartoe benodigde stuwkracht en lift te geven.

Bij het zogenaamde "kortwieken" verwijdert men de slagpennen, waardoor de vogel niet meer (weg) kan vliegen.

De slagpen bestaat net als alle andere veren (met uitzondering van donsveren) uit kleine "haartjes" die om de schacht zitten en wat ruw zijn en daardoor in elkaar haken.


</doc>
<doc id="229306" url="https://nl.wikipedia.org/wiki?curid=229306" title="Staartpen">
Staartpen

Staartpennen zijn de veren in de staart van een vogel. Ze zijn voor de vogel heel belangrijk voor het vliegen. Ze geven naast de slagpennen extra lift en zijn nodig om te sturen. Zonder deze veren zou er ook niet genoeg stabiliteit zijn om te kunnen vliegen. Verder gebruikt de vogel de staartpennen ook bij het remmen.

Net als dekveren en slagpennen bestaan ook staartpennen uit een centrale schacht met "haartjes" die door haakjes aan elkaar zitten.


</doc>
<doc id="229474" url="https://nl.wikipedia.org/wiki?curid=229474" title="Wet voorzieningen gehandicapten">
Wet voorzieningen gehandicapten

De Wet voorzieningen gehandicapten (Wvg) was een Nederlandse wet die van 1994 tot en met 2006 vastlegde welke voorzieningen door gemeenten voor gehandicapte ingezetenen moesten worden geregeld. De wet richtte zich op drie groepen voorzieningen: 

De wet werd uitgevoerd door gemeenten, en elke gemeente had een zekere mate van vrijheid om meer of minder royaal met de voorzieningen te zijn. Dit beleid werd vastgelegd in een zogeheten gemeentelijke verordening, zolang men zich maar hield aan de minimumvoorwaarden die in de wet beschreven waren. De aanvrager kreeg na indienen van een aanvraag een beschikking met het besluit van de gemeente.

De Wvg is op 1 januari 2007 vervangen door de Wet maatschappelijke ondersteuning (Wmo). Naast de bestaande voorzieningen die onder de Wvg vielen, is onder andere de huishoudelijke verzorging hieronder komen te vallen, die tot dat moment onder de Algemene Wet Bijzondere Ziektekosten (AWBZ) viel.



</doc>
<doc id="229599" url="https://nl.wikipedia.org/wiki?curid=229599" title="Borstademhaling">
Borstademhaling

De borstademhaling is de ademhaling die plaatsvindt met behulp van spieren tussen de ribben.
De tussenribspieren trekken samen waardoor de borstkas omhoog en naar buiten worden getrokken.

Volgens yogi André Van Lysebeth kan de borstademhaling zittend (op de grond of op een stoel) of staand worden geoefend. Voor een juiste uitvoering van de oefening gebruikte Van Lysebeth een riem die hij om het bekken samentrok wanneer de longen zo veel mogelijk leeg waren; hierdoor zou worden voorkomen dat er meegeademd werd in de middenrifademhaling. Bij de oefening kan men de handpalmen tegen de zij op de ribben leggen om de beweging te voelen.

Bij sommige oosterse bewegingskunsten en meditatie, zoals (Chi Kung, Tai chi en yoga) is de middenrifademhaling een essentieel onderdeel van de beoefening.
Het nut van de borstademhaling wordt gezien in het afzonderlijk oefenen van een van drie ademhalingswijzen, waardoor men zich een vloeiendere uitvoering van de volledige ademhaling aanleert.

Inademing vindt plaats door het vergroten van het volume van de borstkasholte. De vergroting van de borstkasholte vindt plaats door afvlakking van het middenrif (buikademhaling) in combinatie met samentrekking van de tussenribspieren, waardoor de ribben naar boven en naar buiten worden getrokken (borstademhaling). Daarnaast kan door middel van onder meer de musculus sternocleidomastoidicus het naar bovenverplaatsen van de ribbenkast ondersteund worden. Dit noemt men wel de hulpademhaling. Deze hulpademhaling, hier sleutelbeenademhaling genoemd, staat nooit los van de borstademhaling, maar dient slechts als ondersteuning daarvan.
De ademhaling kan volledig onbewust geschieden, onder invloed van de hersenstam, maar ook bewust beïnvloed worden. Door deze bewuste beïnvloeding kan het accent verschuiven van middenrifafvlakking naar borstademhaling. Aangezien hersenstamfuncties niet trainbaar zijn, kan met ademhalingstraining de onbewuste ademhaling niet beïnvloed worden.



</doc>
<doc id="229731" url="https://nl.wikipedia.org/wiki?curid=229731" title="Niet-verbale leerstoornis">
Niet-verbale leerstoornis

Een niet-verbale leerstoornis (soms ook NLD naar de Engelse benaming "non-verbal learning disorder") is een neuropsychologische aandoening, een leerstoornis die in de jaren 70 voor het eerst werd beschreven door de Canadees Byron Rourke. 

NLD is een neuropsychologische diagnose, waarbij het specifieke profiel van vaardigheden en tekorten door middel van neuropsychologisch onderzoek wordt vastgesteld. In het voortraject van het neuropsychologisch onderzoek is het van belang inzicht te hebben in de didactische ontwikkeling, naast een beeld van de structuur van de intelligentie en persoonlijkheidsontwikkeling.

Voor veel psychiaters is deze neuropsychologische diagnose niet zinvol, omdat deze als werkmodel niet is opgenomen in de officiële handboeken. De diagnose kan in plaats daarvan een specifieke leerstoornis zijn, een combinatie van leerstoornissen of in geval van zwaardere sociale problemen autisme, atypisch autisme of het syndroom van Asperger.

De stoornis levert vooral problemen op in de non-verbale communicatie, en ook op verschillende andere gebieden. Leerproblemen doen zich voornamelijk voor op non-verbaal gebied (functies van de rechterhersenhelft). 

De oorzaak is soms mogelijk gelegen in beschadiging of disfuncties van de witte stof in de rechterhersenhelft. 

Mensen met NLD begrijpen niet-verbale informatie - als ze die al oppakken - vaak verkeerd. Op andere momenten begrijpen zij die goed, maar weten zij niet juist te reageren, waardoor contacten leggen en onderhouden bemoeilijkt wordt. Oogcontact maken is voor sommige mensen met NLD erg moeilijk. Ze voelen zich niet op hun gemak, of ze vergeten het gewoon. Ook aangeraakt worden kan voor sommigen problemen geven. Emoties van anderen herkennen en die van zichzelf uiten levert vaak vele problemen op. Doordat ze hun eigen emoties niet goed kunnen uiten kan het zijn dat er fikse verwarring voorkomt.

Mensen met NLD hebben vaak de neiging om in "cocktail-speech" te vervallen, dat wil zeggen, heel veel en heel snel praten. Dit doen zij vooral wanneer ze geen overzicht meer hebben, ze proberen dan grip te krijgen door te praten. Ook praten zij vaak monotoon en merken ze ook bij anderen nuances niet op in het taalgebruik. Mensen met NLD zijn sterk in verbale communicatie, zij moeten het dan ook vooral hebben van verbale informatie. Als er te veel prikkels binnenkomen (zoals visuele) kan dat leiden tot verwarring. De boodschap komt dan niet goed door, en hierdoor ontstaan er vaak misverstanden. Sommige mensen met NLD nemen nauwelijks visuele informatie waar.

Rekenen en wiskunde kunnen erg lastig zijn voor mensen met NLD, en vaak hebben ze problemen met ruimtelijk inzicht. Voorbeelden waar moeilijkheden kunnen optreden zijn:

Motorisch gezien zijn mensen met NLD zwak. Dit kan zich uiten in: laat lopen, soms houterig lopen of rennen. Ze hebben soms ook moeite om hun evenwicht te houden en niet tegen dingen aan te lopen (doordat ze bijvoorbeeld een afstand verkeerd inschatten). Ook de fijne motoriek ontwikkelt zich afwijkend. Voorbeelden hiervan zijn: vooral in het begin moeite hebben met schrijven, een hekel hebben aan tekenen en veters niet kunnen strikken. NLD'ers komen bij andere mensen dan ook vaak over als 'onhandig' en/of 'houterig'.

Mensen met NLD zijn, meer dan anderen, faalangstig. Ze kunnen vaak hun situatie niet overzien, hebben het idee dat ze te veel tegelijk moeten doen, en weten dan niet meer waar te beginnen. Daardoor kunnen ze stagneren, en doen vervolgens niets meer. Soms ook proberen ze alles tegelijk te doen en maken niets af. Dit leidt soms tot frustratie of zelfs tot agressief gedrag. Dit wordt ook bevorderd doordat ze overzicht missen; ze ervaren de wereld om zich heen als een chaos, de handelingen die ze moeten verrichten ook en zo ontstaat heel snel een verlammend gevoel van onmacht.
Onhandigheid bij het uitvoeren van taken roept veel kritiek op van leraren en op de werkvloer. Zo wordt de faalangst nog flink versterkt.

Soms worden antidepressiva voorgeschreven, maar een effect daarvan is niet wetenschappelijk bewezen. 
Veel personen met NLD kampen ook met een chronische vermoeidheid door de constante chaos die ze rondom zich ervaren. Medicatie zoals Ritalin of Concerta kan sommigen helpen om meer grip te krijgen op de wereld. Indien die medicatie aanslaat, heeft dit ook een positieve psychologische weerslag op de NLD-er. De persoon in kwestie ervaart dat er wel mogelijkheden zijn en de vicieuze cirkel van faalangst wordt doorbroken. Een verminderde inname van Calcium+2 ionen verminderd de agressieve effecten vermijdt melkproducten met name room. Het zogenaamde fladderen van de handen is een teken dat er te veel hersenactiviteit is met name in de hippocampus die volgens weer de bekende slaapproblemen met zich mee brengen die sterk lijkt op ADHD

NLD is niet te genezen. Veel hangt af van de wijze waarop de patiënt wordt benaderd. Hierbij kan worden gedacht aan:


Het dagelijks leven kan voor veel mensen met NLD milde tot zware problemen opleveren. De trein nemen, de juiste bus nemen, jezelf redden in een nieuwe omgeving, het zijn allemaal erg stresserende ervaringen voor een NLD'er. Sommigen leren zelf goed omgaan met hun beperkingen, anderen hebben hiervoor hulp nodig. (Bijvoorbeeld bepaalde technieken aanleren.)

Er bestaan sterke overeenkomsten tussen de symptomen van NLD en het syndroom van Asperger. Een aantal onderzoekers meent dat ze in wezen hetzelfde verschijnsel betreffen, maar dan van verschillende kanten bekeken (gedragskundig en neuropsychologisch). Byron Rourke, een van de belangrijkste onderzoekers van NLD, stelt dat vrijwel alle Aspergers aan de criteria voor NLD voldoen, een onderzoek van de Yale-universiteit komt tot tachtig procent. Ook later onderzoek bevestigde de sterke overeenkomsten in neuropsychologische profielen.

Rourke vond overigens geen NLD-profielen bij autisten (onderzocht werden autisten met een normale intelligentie) en concludeerde dat autisme en Asperger geen deel uitmaken van hetzelfde spectrum.

De kenmerken van niet-verbale leerstoornissen worden in de literatuur vaak toegeschreven aan andere stoornissen zoals de sociaal-emotionele leerstoornis en rechterhemisfeerdeficit (Peter Vermeulen in 'Beter vroeg dan laat en beter laat dan nooit') of de visuo-spatiële leerstoornis (Herbert Roeyers, prof. UGent) of visuo-spatiële dyscalculie. NLD zal niet worden opgenomen in de DSM-5-code, omdat de DSM-5 psychiatrische diagnoses betreft. NLD is een neuro(psycho-)logische term.
Uit het onderzoek van Yale bleek echter ook dat mensen die de diagnose NLD kregen, niet onder de criteria van Asperger vielen (terwijl 80% van mensen met een diagnose Asperger wel aan de criteria van NLD voldeden).



</doc>
<doc id="229935" url="https://nl.wikipedia.org/wiki?curid=229935" title="Chroomzuur">
Chroomzuur

Chroomzuur of (di)waterstofchromaat HCrO is een sterk zuur en een sterke oxidator. Zouten van dit zuur worden chromaten genoemd, bijvoorbeeld natriumchromaat. 

Het zuur zelf is moeilijk te verkrijgen, omdat in zuur milieu snel het dichroomzuur gevormd wordt:


</doc>
<doc id="230051" url="https://nl.wikipedia.org/wiki?curid=230051" title="Tondeuse">
Tondeuse

Een tondeuse of haarscheerapparaat is een apparaat dat wordt gebruikt voor het kort afknippen van haar of vacht. Het haar kan er, indien gewenst, zeer kort mee worden afgeknipt. In de moderne, elektrische uitvoering wordt het ook wel een "trimmer" genoemd, al is de werking hiervan iets anders.

Bij de tondeuse gaat de kapper met het apparaat over de kam, waarmee hij de af te knippen haren omhoog houdt, terwijl een trimmer over de huid gaat. Soms wordt hierbij een afstandhouder (2-15 mm) gebruikt, zodat de haren een bepaalde lengte houden; Dit wordt "millimeteren" genoemd.


</doc>
<doc id="230097" url="https://nl.wikipedia.org/wiki?curid=230097" title="Blindenbibliotheek">
Blindenbibliotheek

Een blindenbibliotheek is bedoeld voor mensen met een visuele beperking of een andere handicap waardoor ze niet zelfstandig kunnen lezen (bijvoorbeeld dyslexie). Blindenbibliotheken voorzien mensen met een leeshandicap van boeken, tijdschriften, kranten, bladmuziek en studieboeken in braille, voorgelezen op cd-rom (In Daisy-rom-formaat), via internet, in grootschrift enz.

De Nederlandse blindenbibliotheken zijn per 1 januari 2007 opgegaan in het Loket Aangepast-Lezen te Den Haag. Daarvoor hadden de Nederlandse Luister- en Braillebibliotheek (NLBB), de bibliotheek Le Sage ten Broek (LSB) en de Christelijke Bibliotheek voor Blinden en slechtzienden (CBB) een zogenoemd "loket dienstverlening" voor algemene lectuur. Het Centrum voor Gesproken Lectuur (CGL) te Grave had dit voor gesproken kranten en tijdschriften, de Studie- en Vakbibliotheek (SVB) in Amsterdam voor school- en studieboeken in aangepaste leesvormen. Alle vijf organisaties produceerden daarnaast hun producten in audio en/of braille. 

De bibliotheekvoorziening voor blinden en slechtzienden werd in drie jaar tijd (2007-2009) hervormd en ondergebracht in het stelsel van de openbare bibliotheken, met uitzondering van de dienstverlening op het gebied van studie- en vakliteratuur. Dit beleid is neergelegd in de beleidsbrief van 21 november 2005 aan de Tweede Kamer.
Vanaf januari 2007 wordt het blindenbibliotheekwerk aangestuurd door de openbare bibliotheken en is Stichting Loket Aangepast-Lezen (sinds oktober 2015 onder de naam Bibliotheekservice Passend Lezen) het landelijke uitleenpunt voor het leveren van boeken, kranten, tijdschriften en andere documenten in aangepaste leesvorm. School- en studieboeken en bladmuziek blijven via Dedicon aan te vragen. Bij openbare bibliotheken werden door het hele land servicepunten opgericht. 

Vanaf 1 september 2012 is het Loket Aangepast-Lezen verdergegaan als Stichting Aangepast Lezen met eenzelfde huisstijl als de openbare bibliotheken. Sinds oktober 2015 heet deze stichting Bibliotheekservice Passend Lezen. Dedicon, voortgekomen uit de productiefaciliteiten van de SVB, CGL, NLBB en LSB, is de grootste productieorganisatie. Zij produceert audio, braille, digitale producten en reliëfkaarten. Deze organisatie verzorgt tevens de loketfunctie voor school- en studieboeken en bladmuziek in aangepaste leesvormen. Daarnaast neemt de CBB een deel van de audio- en brailleproductie voor zijn rekening.


De twee bibliotheken zijn samengesmolten sinds 1 januari 2008, met als nieuwe naam "Luisterpuntbibliotheek".



</doc>
<doc id="230144" url="https://nl.wikipedia.org/wiki?curid=230144" title="Vaatbundel">
Vaatbundel

Een vaatbundel komt voor bij vaatplanten en bestaat voornamelijk uit transportweefsel: xyleem en floeem. In het floëem komen begeleidende cellen voor. Vaak wordt het transportweefsel beschermd door sklerenchym.

Bij eenzaadlobbigen of monocotylen komen de vaatbundels verspreid in de stengel voor. Bij eenzaadlobbigen is secundaire diktegroei zeer ongewoon. Bij tweezaadlobbigen of dicotylen zijn de vaatbundels ringvormig gerangschikt. Als de plant groter wordt verenigen de vaatbundels zich tot een gesloten ring, waarbij een gesloten cambium gevormd wordt en secundaire diktegroei kan optreden.

Merk op dat secundaire diktegroei ook optreedt bij de naaktzadigen. Bomen behoren dus altijd tot de tweezaadlobbigen of tot de gymnospermen.



</doc>
<doc id="230148" url="https://nl.wikipedia.org/wiki?curid=230148" title="Houtvat">
Houtvat

Houtvaten of tracheeën, komen voor in planten, alwaar zij een functie hebben bij het transport van water. De bekendste plaats waar houtvaten voorkomen is in het secundair xyleem van loofbomen.

Een houtvat bestaat uit meerdere cellen die onderling verbonden zijn door openingen over (vrijwel) de volledige diameter van de cel. Bij de levende cellen wordt de doorboring (perforatie) van het tussenschot ingeleid door de vorming van een grote, vlakke perforatiestippel, waarvan het sluitvlies ten slotte wordt opgelost. De nog levende protoplasten zorgen voor het oplossen van het sluitvlies en het afwerken van de vaatwand, waarna ze afsterven en verdwijnen.

Naar de vorm worden weleens de volgende houtvaten onderscheiden:


De perforatie van het tussenschot tussen opeenvolgende houtvatcellen kan de volgende vormen hebben:

Het transport via houtvaten gebeurt tegen de zwaartekracht in. Dit transport is voornamelijk het gevolg van verdamping van water uit de bladeren en van capillaire werking. Uit de celwanden van de bladcellen verdampt water naar de intercelluaire ruimten tussen de cellen. Als de huidmondjes van de bladeren openstaan zal deze waterdamp uit de bladeren weg diffunderen. Vanuit de celwanden kan dan weer water verdampen. Dit water wordt aangevuld vanuit de fijne vertakkingen van de houtvaten.
Door de capillaire werking van de houtvaten wordt het water in de houtvaten als een soort 'draad' omhooggetrokken. De capillaire werking is mogelijk doordat de houtvaten nauw zijn. De cohesiekrachten waardoor de watermoleculen bij elkaar blijven en de adhesiekrachten waarmee de watermoleculen aan de houtvatwand worden vastgehouden zijn samen groter dan de zwaartekracht.


</doc>
<doc id="230207" url="https://nl.wikipedia.org/wiki?curid=230207" title="Integratieve kindertherapie">
Integratieve kindertherapie

Het vak Integratieve kindertherapie is een alternatieve vorm van psychotherapie ontwikkeld door Charlotte Visch aan de Nederlandse Academie voor Psychotherapie (NAvP).

Volgens Visch zijn er zeven "verklaringsmodellen": medisch model, stressmodel, cognitief model, psychodynamisch model, humanistisch model, communicatiemodel en transpersoonlijk model.

Beoogd wordt om waar mogelijk in alle "dimensies" (emotionele, mentale, gedragsmatige, spirituele, somatische en sociale) een veranderingsproces te realiseren.


</doc>
<doc id="230269" url="https://nl.wikipedia.org/wiki?curid=230269" title="Nederlands Vaccin Instituut">
Nederlands Vaccin Instituut

Het Nederlands Vaccin Institiuut (of NVI) was een agentschap van het ministerie van Volksgezondheid, Welzijn en Sport. Het instituut werd op 1 januari 2003 opgericht en bestond uit de voormalige Sector Vaccins van het RIVM (Rijksinstituut voor Volksgezondheid en Milieu) en de SVM (Stichting ter bevordering van de Volksgezondheid en Milieuhygiëne). In 2012 werd het NVI door de staat verkocht aan het Serum Institute of India (SII). Er werkten circa 450 medewerkers in het instituut. 

Het NVI produceerde en distribueerde vaccins en vaccingerelateerde producten. Wetenschappers van het NVI werkten aan de ontwikkeling van vaccins. Het instituut leverde alle vaccins voor het Rijksvaccinatieprogramma (RVP).

Per 1 januari 2011 zijn de publieke functies van het NVI terug ondergebracht bij het RIVM. Dit betreft de inkoop, opslag & distributie van vaccins ten behoeve van het Rijksvaccinatieprogramma, het Nationaal Programma Grieppreventie (NGP), het Nationaal Serum Depot (NSD) en overige nationale voorzieningen, zoals die ten behoeve van actie bij calamiteiten, alsook het onderzoek naar en ontwikkeling van vaccins.



</doc>
<doc id="230497" url="https://nl.wikipedia.org/wiki?curid=230497" title="Wijnglas">
Wijnglas

Een wijnglas is een drinkglas bedoeld om wijn uit te drinken. Er bestaan verschillende soorten glazen die specifiek voor een bepaalde wijn zijn ontworpen. Zo kent men speciale glazen voor rode wijn, witte wijn, sherry, mousserende wijn enzovoort. Per streek en per land kunnen wijnglazen ook van vorm en inhoudsmaat verschillen. De wijnglazen hebben meestal een voetje, een steel en een kelk. De wand van een wijnglas is meestal dun, waardoor de wijn goed bekeken kan worden. Er bestaan echter uitzonderingen, zoals de kristallen wijnglazen uit Ierland (zoals die van het merk Waterford Crystal), die dikker zijn dan de wijnglazen uit België, Frankrijk, Oostenrijk enz.

Voor verschillende soorten wijn worden vaak verschillende soorten glazen gebruikt. De vorm van het glas heeft niet direct een invloed op de smaak, maar vaak wel op de smaakbeleving. Uit een fonkelend kristallen glas lijkt wijn beter te smaken dan uit bijvoorbeeld een dof waterglas.

Geslepen glazen en gegraveerde glazen zijn minder doorzichtig dan kristalglazen en daarom niet populair.

Bij champagne- en sektglazen en glazen voor andere mousserende wijnen wordt aan de binnenkant boven de steel weleens een oneffenheid aangebracht. Vanaf deze plaats lijkt dan het koolzuurgas te ontstaan, dat zo als een snoer van belletjes opstijgt. Er zijn vlakke glazen voor champagne - de zogenaamde "champagnecoupes" ook wel "cocktailcoupes" - die wijd uitlopen, en hoge glazen - "flutes" - die een langwerpige kelk hebben. Een "flute" geldt als meer geschikt dan een "coupe", omdat in een "coupe" de voor champagne kenmerkende koolzuur relatief makkelijk kan ontsnappen.

Voor het beoordelen van wijn zijn er speciale wijnglazen.
Een bekend proefglas is de van Franse origine "l'impitoyable" (meedogenloos). De kelk van het glas is naar boven toe zeer smal en spits, waardoor de gasbelletjes van de wijn als een straal in de neus komen.
Op veel proeverijen wordt gebruikgemaakt van het ISO-wijnproefglas. Dit overigens naast het wijnbeoordelingssysteem.

Een "roemer" is een speciaal wijnglas van dikglas met een geribbelde voet en steel. Deze wordt meestal gebruikt voor witte Moesel (groene voet)- of Rijnwijn (bruine voet). Ook het gildeglas is een veelvoorkomend soort wijnglas. Sommige glasfabrikanten zoals Riedel, menen de eigenschappen van een bepaalde wijn er beter uit te kunnen halen door de vorm van het wijnglas speciaal daarop aan te passen.

Een sherryglas heeft een inhoud van 10 of 12 cl (soms 14cl) en een glas voor een bourgognewijn kan zelfs een halve liter bevatten.

Proefglazen hebben één of twee strepen voor de inhoud van 0,1 en 0,05 liter. Uit een gewone fles wijn van 0,75 liter kunnen dan 15 proefglazen gevuld worden.

De meeste wijnglazen worden tegenwoordig machinaal vervaardigd. In de glasblaasmachine wordt een glasbuis, die aan een kant is afgesloten, in een deelbare mal gebracht en verhit, waarna in de buis perslucht wordt geblazen en het wijnglas wordt gevormd. Daarna wordt het hete glas uit de geopende mal gehaald en de dichte ballonvormige bovenkant eraf geslagen. De scherpe rand wordt vervolgens rond gesmolten en de rand die de mal op de kelk heeft achtergelaten wordt door verhitting uitgevloeid. Alleen de rand op het voetje en de steel blijft nog zichtbaar.<br> 
De glazen kunnen zijn gemaakt van gewoon glas of van kristalglas.

Wijnglazen worden ook wel met de hand gemaakt met behulp van een blaaspijp. (zie ook glasblazen).

Wijnglazen worden doorgaans ongeveer halfvol geschonken. Meestal is dit het breedste punt indien het een kelk-vorm heeft. Het bouquet kan zich het beste ontwikkelen in een glas met voldoende lucht boven het wijnoppervlak. Door kleine ronddraaiende bewegingen van het glas - het zogenaamde walsen - wordt de wijn iets tegen het glas omhoog gebracht, waardoor de vloeistof in beweging komt en het wijnoppervlak wordt vergroot en daarmee het bouqet door de neus optimaal waargenomen kan worden.

Ook de rand van het glas heeft invloed op de smaakbeleving. Vaak is deze dun. De vorm speelt ook een rol, omdat deze de wijn over de lippen en tong in de mond richting geeft en zo contact maakt met de bepaalde smaakpapillen.

Wijnglazen kan men met warm water en een klein beetje afwasmiddel schoonmaken. Hierna met schoon warm- tot heet water naspoelen, zodat er geen zeepresten achterblijven en met een linnen theedoek afdrogen. Schone glazen bij voorkeur niet op de kop wegzetten, want hierdoor kunnen geurtjes in het glas blijven hangen - of juist ontwikkelen - die een volgend proef- of drinkmoment negatief beïnvloeden. 

In veel stillevens van 17e-eeuwse Nederlandse kunstschilders (bijvoorbeeld Willem Claesz. Heda en Pieter Claesz) zijn roemers te zien. Deze hadden echter een brede voet met noppen erop. De noppen waren een versiering en hadden tevens tot doel om te voorkomen dat het wijnglas uit de (vette) hand gleed.


</doc>
<doc id="230546" url="https://nl.wikipedia.org/wiki?curid=230546" title="Orale focale infectie">
Orale focale infectie

Bacteriën van de mond, of die aanwezig zijn in tandabcessen of in tandvleesontstekingen kunnen via de bloedbaan ook zeer ernstige ontstekingen veroorzaken op andere plaatsen van het lichaam. Men noemt dit focale infecties. Wanneer bacteriën zich op de hartkleppen hechten dan veroorzaken ze een infectieuze endocarditis, wanneer ze zich hechten op gewrichten dan spreekt men van artritis, en wanneer de nieren aangetast worden wordt het een nefritis.

Het gaat hier om zeer ernstige infecties, die ernstige gevolgen kunnen hebben voor de algemene gezondheid. Een goede mondhygiëne en een goede mondverzorging zullen de kans op focale infectie drastisch verminderen.


</doc>
<doc id="230559" url="https://nl.wikipedia.org/wiki?curid=230559" title="Lipodystrofie">
Lipodystrofie

Lipodystrofie is een stoornis in het onderhuids vetweefsel, waarbij op de ene plaats vet kan verdwijnen en op andere plaatsen terug kan komen, bijvoorbeeld in vetbulten. Bekende oorzaken zijn hiv-remmers en de ophoping van vet op de plaatsen waar mensen met diabetes insuline injecteren.

Als er vet verdwijnt ontstaan putjes of verdiepingen in de huid omdat het onderhuids vetweefsel verdwijnt. In dat geval spreekt men van lipo-atrofie, bij verdikkingen (vetbulten) spreekt men van lipo-hypertrofie.

De oorzaken van lipodystrofie bij mensen met diabetes zijn niet eenduidig. Lipohypertrofieën komen in deze groep wel veel vaker voor dan lipoatrofieēn. Voor zover bekend spelen in ieder geval de volgende zaken een rol:

De belangrijkste problemen van deze lipohypertrofieēn zijn:

Lipodystrofie kan ook ontstaan door het gebruik van de combinatietherapie bij hiv-remmers. Hier gaat het om de volgende verschijnselen, al of niet in combinatie:

Deze bijwerkingen treden niet altijd op. Wel worden, als lipodystrofie optreedt, vaak een verstoring in de glucose- en cholesterolgehaltes in het bloed gezien.

Niet alle lipodystrofieēn worden veroorzaakt door HIV-remmers of diabetes, maar deze twee oorzaken zijn wel de grootste. Mogelijke andere oorzaken zijn o.a. erfelijke aandoeningen, zoals de ziekte van Barraquer-Simons of door injecties met cortisone.



</doc>
<doc id="230694" url="https://nl.wikipedia.org/wiki?curid=230694" title="Multipele osteochondromen">
Multipele osteochondromen

Multipele osteochondromen of hereditaire multipele exostosen (HME) is een erfelijke skeletaandoening die de pijpbeenderen, het bekken en de schoudergordel aantast ("ICD-10" Q78.6). 

Karakteristiek zijn de (vele) in principe goedaardige bottumoren (exostosen; osteochondromen) die voorzien zijn van kraakbeenkap en waarbij de mergholte verbinding heeft met die van het betreffende bot. Ze zijn vrijwel altijd gelokaliseerd rondom een gewricht en worden bij HME in tegenstelling tot bij het solitaire osteochondroom niet beschreven in de schedel of het aangezicht. Het osteochondroom kan gesteeld of breedbasisch zijn en heeft altijd een groeirichting van het gewricht af. De exostosen ontstaan vaak al op zeer jonge leeftijd (peuter- of kleuterleeftijd) en groeien vooral tijdens de groeileeftijd erg hard. Ze veroorzaken regelmatig vergroeiingen, groeistoornissen, bewegingsproblemen en pijn. Met name bij lokalisaties rondom de knie wordt een pijnlijke bursa onder de aanhechting van de hamstrings pes anserinus op het scheenbeen beschreven. Pijnklachten als gevolg van tractie op de zenuwen of pezen wordt ook frequent gezien. 

Lokalisaties van osteochondromen in de pols kunnen ernstige deformiteiten (verkorting van de ulna en bowing van de radius) veroorzaken (39-60%). In 10-50 % van de patiënten wordt een beenlengteverschil beschreven en in 8-33% varus-valgus angulatie van de knie (O- of X-benen).
Grote gesteelde osteochondromen, met name in de onderste extremiteit, lopen de kans af te breken bij lichamelijke activiteiten of ongevallen. Dit wordt in ongeveer 5% van de gevallen beschreven.
Ten slotte wordt soms een afwijkende wondgenezing bij HME-patiënten beschreven.
De belangrijkste complicatie van het hebben van een exostose/osteochondroom met name voor HME-patiënten is de ontwikkeling van een kwaadaardige kraakbeentumor in de kraakbeenkap (maligne degeneratie).
Volwassenen hebben een verhoogde kans op kwaadaardige ontaarding van het kraakbeenweefsel van een exostose, vooral bij exostosen van de schoudergordel, het bekken, de ribben en het bovenbeen. De kans op kwaadaardige ontaarding voor patiënten met een bewezen HME wordt geschat tussen de 0.5 en 5%. Zowel bij patiënten met een solitaire exostose (osteochondroom), als bij HME patiënten is deze maligne degeneratie op adolescente leeftijd zeer zeldzaam. Klinisch aanwijzingen voor maligne degeneratie zijn met name: groei van de exostose na het sluiten van de groeischijven en progressieve pijn (met name gedurende de nacht). Pijn bij sport en of belasting wordt in veel gevallen veroorzaakt door een irritatie van de bursa (slijmbeurs)gelegen over de exostose. 

HME is een zeer zeldzame aandoening en komt bij ongeveer 1 op de 50.000 mensen voor. Dat betekent dat er in Nederland, bij 16 miljoen inwoners, ongeveer 320 mensen HME hebben. Solitaire exostosen (osteochondroom) komen ongeveer 6 maal zo frequent voor.

De overerving van HME verloopt autosomaal dominant (zie de animatie 'overerving en dragerschap').
In 40% van de gevallen is er sprake van een spontane verandering in het erfelijk materiaal (bijvoorbeeld na een totale lichaamsbestraling) en speelt overerving geen rol. Iemand die op deze spontane manier HME heeft gekregen kan de ziekte wel weer doorgeven aan zijn kinderen via autosomaal dominante overerving. 

Om de diagnose te bevestigen kan een erfelijkheidsonderzoek worden uitgevoerd. Door middel van DNA-onderzoek is het mogelijk om één van de drie bekende genen (EXT-1, EXT-2, EXTL) die de HME veroorzaken vast te stellen (90%). Ook is genetisch onderzoek mogelijk voordat de verschijnselen bij kinderen optreden. Bij patiënten met een positieve familieanamnese (familieleden met HME) lijkt DNA-onderzoek voor het stellen van de diagnose niet noodzakelijk, maar geeft dit onderzoek wel een beter inzicht in de genetiche component van de deze ziekte. 
Er spelen waarschijnlijk meer genen een rol, want niet in alle gevallen wordt een afwijkend gen gevonden terwijl de diagnose HME-MO wel gesteld is. Prospectief wetenschappelijk onderzoek naar het voorkomen van deze verschillende genetische afwijkingen in HME-MO patiëntenpopulatie is dan ook van zeer grote waarde. 

HME wordt vaak vastgesteld aan de hand van röntgenfoto's. In het algemeen wordt aangenomen dat men kan spreken van een HME-MO als er meer dan 2 exostosen/osteochondromen bestaan. Aanvullend onderzoek kan nodig zijn in de vorm van een CT-scan, een nucleaire bot-scan of MRI-scan om zo nog onbekende lokalisaties (bv achter de scapula of in het bekken/wervelkolom) van osteochondromen te diagnosticeren. Een MRI scan van de exostose zelf kan worden gebruikt om de dikte van de kraakbeenkap bij volwassen patiënten te meten. Een kraakbeenkap dikker van 1 cm kan een aanwijzing zijn voor maligne degeneratie. Verder worden op een MRI-scan de aanwezigheid van; een weke delenuitbereiding, in het bijzonder als er verkalkingen in de weke delen bestaan, een onregelmatig oppervlak of een 'septal and ring enhancement pattern' van de kraakbeenkap en cortexdestrucie gezien als kwaadaardige radiologische kenmerken. Na de puberteit (na het sluiten van de groeischijven)ontstaan er geen nieuwe exostosen meer en behoren bestaande exostosen niet te groeien. Is er na de puberteit toch sprake van pijn of groei is het verstandig extra onderzoek in de vorm van een MRI-scan te verrichten. Veelal werd een botscan gebruikt om een kwaadarige ontaarding van een osteochondroom te beoordelen. Deze kan alleen niet differentiëren tussen een actieve kraakbeenkap met enchondrale kraakbeen afzetting en kwaadaarge ontaarding. Met het intreden van het gebruik van de MRI-scan is de beoordeling van de kraakbeenkap dan ook sterk verbeterd. 

"Röntgenfoto van knie bij MO patient. Osteochondromen aangegeven met witte pijltjes"
"CT-scan van knie bij MO patiënt. Osteochondroom kuitbeen aangegeven met witte pijl"
Er is geen genezing mogelijk. Dat betekent dat de behandeling in het teken staat van het chirurgisch verwijderen van de exostosen en het operatief herstellen van de vergroeiingen. Verwijdering van exostosen vindt over het algemeen alleen plaats als er sprake is van: pijn, groei of cosmetische problemen. Verder is aanvullende behandeling van belang in de vorm van fysiotherapie, revalidatie en pijnbestrijding.

Om deformiteiten en eventuele maligne degeneratie op tijd te kunnen diagnosticeren moet jaarlijkse screening worden overwogen. Na het bereiken van de volwassen skeletleeftijd kan een botscan of total body MRI een goed beeld geven van de bestaande exostosen en hun activiteit. (NB een botscan kan ten onrechte aangeven dat een exostose actief is als er een geïrriteerde bursa over heen ligt) Tegenwoordig heeft een total body MRI daarom de voorkeur. Zodra er verandering van een exostose is (groei en/of pijn) of als er een verandering wordt gezien op een röntgenfoto van een niet voelbare exostose (achter het schouderblad, in de ribbenkast of in het bekken) kan met behulp van een dynamische MRI scan eventuele maligne ontaarding worden beoordeeld.
Er zijn tot op heden geen studies bekend die een jaarlijkse of tweejaarlijkse screening ondersteunen. Toch lijkt het verstandig en moet een (twee)jaarlijkse screening in een ervaren behandelcentrum worden overwogen.

In het geval van een maligne ontaarding van een exostose (in 94 % van de gevallen in een perifeer chondrosarcoom) is een volledige verwijdering van de exostose met haar kraakbeenkap en pseudokapsel noodzakelijk. De meest voorkomende locatie van maligne degeneratie is een exostose in het bekken. Deze zijn vaak niet goed te voelen en verdienen daarom extra aandacht met bijvoorbeeld röntgenfoto's. 
In Nederland zijn voor de chirurgische behandeling van kwaadaardige tumoren ontstaan uit bot of kraakbeen vier Academische Ziekenhuizen aangewezen:het LUMC, AMC, UMCG, en UMCN)
De enige en beste kans op "genezing" is een ruime resectie van de kwaadaardige afwijking. Tot op heden is aanvullende therapie zoals radiotherapie of bestraling nog onvoldoende effectief. Indien de exostose in zijn geheel, inclusief kraakbeenkap en pseudokapsel, wordt verwijderd is de kans op een recidief zeer klein, maar niet verwaarloosbaar. 


</doc>
<doc id="230774" url="https://nl.wikipedia.org/wiki?curid=230774" title="Mondknevel">
Mondknevel

Een mondknevel is een attribuut dat werd gebruikt bij het martelen van gevangenen.

De knevel was van hout, vastgebonden aan een leren riem. Hierdoor kon de beul ongestoord zijn werk doen. Een exemplaar is bewaard in het Gravensteen.

Later is dit een type seksspeelgoed geworden dat onder andere gebruikt wordt bij BDSM-spellen. Het voorwerp zorgt ervoor dat de drager niet kan spreken of zijn mond niet dicht kan doen (ringknevel of mondspreider). Niet kunnen spreken kan voor mensen een verlossing zijn waardoor ze zich meer laten gaan tijdens seks. Voor anderen kan een mondknevel onderdanige gevoelens versterken. In BDSM worden veel Engelstalige termen gebruikt en in het Engels wordt het woord "gag" gebruikt. "To gag" betekent kokhalzen.

Er zijn veel verschillende soorten mondknevels, waarvan onderstaande de bekendste zijn:

Dit is het bekendste model. Het voorkomt enkel dat mensen kunnen spreken. In zijn eenvoudigste versie is het een grote zakdoek die voor iemands mond gebonden wordt. Deze is ook bekend onder de naam OTM-knevel (Over The Mouth).

De cleave gag is een effectievere variant van de OTM-knevel. Deze zit niet over maar in de mond, tussen de tanden.

Een knotted gag is een kruising tussen een cleave gag en een balknevel. Er wordt een knoop geplaatst in de cleave gag, en deze knoop wordt in de mond geplaatst. De knotted gag heeft twee voordelen boven de balknevel: de knoop absorbeert het speeksel, en de knevel kan gemakkelijk gewassen worden voor hergebruik. Knopen kunnen worden verdubbeld of verdrievoudigd om de knevel aan de grootte van de mond aan te passen.

Een stuffed gag is vergelijkbaar met, en werkt op dezelfde manier als de balknevel. De mond van de geknevelde is gevuld met zakdoeken, sjaals, sokken, ondergoed, hetzij schoon of vies, of een ander item in een bal gerold, als een stop. Om verstikking te voorkomen mag de knevel nooit helemaal in de mond geduwd worden. In plaats daarvan blijft een groot deel uit de mond hangen, zodat het na afloop of in noodgevallen gemakkelijk verwijderd kan worden. Hoewel de stuffed gag het spreken verhindert, kan het gemakkelijk verwijderd worden door de geknevelde, ook als deze is geboeid, door te duwen met de tong. Het is echter om deze reden dat de stuffed gag is een van de veiligste knevels is om te gebruiken tijdens zelfbondage.

Deze knevel is een combinatie van een OTM gag en een stuffed gag. Het verhindert spreken en kan niet worden verwijderd door te duwen met de tong. Er is dan ook een groter risico op verstikking dan met een van beide types alleen.

Dit model is ook redelijk bekend. De knevel is meestal gemaakt van rubber of siliconen in de vorm van een bal met een riem door het midden. Er zijn verschillende diameters variërend van 1½ inch (38mm) tot en met 2 inch (51mm). De bal wordt in de mond achter de tanden geplaatst. De riem gaat rond het hoofd om te voorkomen dat de bal met de tong naar buiten geduwd wordt. Als de bal erg groot is, kan het moeilijk zijn om deze op zijn plaats achter de tanden te krijgen, of om hem te verwijderen. Het is raadzaam om een balknevel eerst te testen voordat deze voor een langere periode wordt gebruikt. Het is misschien relatief comfortabel voor de eerste paar minuten, maar het kan uiteindelijk zeer pijnlijk worden in de kaak. Het doel van een balknevel is meer vernedering dan stilte, de drager kan nog worden gehoord, maar het is onverstaanbaar. Daarnaast kan het gebeuren dan de geknevelde gaat kwijlen. Kwijlen kan ook veroorzaakt worden door de onderlip naar beneden te duwen voor ongeveer een minuut. Zodra het kwijlen begint, is het bijna onmogelijk om het te stoppen. Sommige mensen gebruiken dit als een manier om te benadrukken dat zij in de controle zijn van de geknevelde. Ook vinden sommige mensen het gezicht van een geknevelde kwijlend zeer erotisch.

Een ringknevel of ring gag heeft veel weg van een balknevel, behalve dat de bal wordt vervangen door een (meestal) stalen ring bekleed met leer of rubber. Dit is veiliger omdat de kans op verstikking kleiner is, en het maakt ook beperkt toegang tot de mond mogelijk. Orale seks kan worden uitgevoerd wanneer de ring groot genoeg is. Een ringknevel zal vrijwel altijd tot ongecontroleerd kwijlen leiden, dit is vaak het doel van de knevel.
Een tube gag lijkt veel op de ringknevel, de ring is hier vervangen door de buis.

Een spider gag is vergelijkbaar met een ringknevel, maar als belangrijk verschil: de ring heeft haken radiaal op de ring om te voorkomen dat de drager de knevel horizontaal kan draaien in de mond. Ringknevels zijn voornamelijk decoratieve en niet functionele knevels, de spider gag lost dit op. Om deze reden wordt de spider gag soms wel een 2e generatie ringknevel genoemd, de tweede versie op een thema.

De mondspreider is nauw verwant aan de ringknevel, met als grootste verschil dat de wijdte ervan verstelbaar is. De mond kan hiermee doorgaans verder geopend worden dan met een gewone ringknevel. Mondspreiders zijn vaak van metaal met een rubberen laagje om het gedeelte dat in de mond zit, zodat de tanden niet beschadigd worden. Ook voor de spreider geldt dat de drager nog kan worden gehoord, zij het onverstaanbaar.

Het mondbit is in feite een paardenbit, gemaakt voor mensen. Dus meestal iets smaller en met rubber bekleed; wederom ter bescherming van de tanden. Het wordt vaak gebruikt om dezelfde redenen als de gewone gag, maar ook in specifieke vormen van BDSM zoals ponyplay, waarbij de onderdanige helemaal opgetuigd wordt als een paard en vaak ook als zodanig gebruikt wordt. Deze knevel is niet erg effectief in het verhinderen van spraak.

Een opblaasbare gag is meestal een rubber ballon die kan worden opgeblazen met een handpompje. De meeste opblaasbare gags blijven niet in de mond zitten, dus moet de knevel meestal gecombineerd worden met een ringknevel om het op de plaats te houden.

Een vlinderknevel is speciale opblaasbare knevel. Deze knevel blaast namelijk op in de vorm van een vlinder. Het middelste stuk past achter de tanden en vult de mond, terwijl de vleugels tussen de tanden en de lippen gaan. Dit soort knevel wordt gebruikt voor degenen die graag een mondvol rubber hebben.

Een muilkorfknevel werkt op een soortgelijke wijze als een OTM gag, maar ze zijn meestal gemaakt van leer, en zijn bevestigd rond het hoofd met gespen en riemen, met een flexibel plaatje over de mond, en soms ook rond de wangen en kin. Ze hebben verschillende vormen en kleuren, afhankelijk van de fabrikant. Het is zo genoemd omdat het lijkt op een muilkorf die huisdieren soms dragen. Muilkorfknevels hebben een sterk psychologisch effect op sommige mensen, omdat ze over het algemeen geassocieerd worden met dieren. Beperking van de kaakbewegingen en het bedekken van de wangen kan de effectiviteit verhogen. Het is moeilijk een grens te trekken tussen een muilkorfknevel en een hoofdharnas met aangehechte knevel. Een muilkorfknevel kan een geïntegreerde pecker gag (penisknevel) hebben zodat hij nog effectiever wordt.

Een panelknevel is een eenvoudige variant van de muilkorfknevel. Het bestaat uit een flexibel plaatje dat over de mond gaat, en een riem die om het hoofd gaat. De panelknevel heeft slechts een cosmetische functie en remt geen spraak of geluid.

Een penisknevel of pecker gag is een panelknevel met een uitstulping aan de binnenkant die in de mond geplaatst wordt. Het kan breed en plat zijn, bedoeld om de tong naar beneden te duwen, of het kan een grote knop zijn met een effect dat vergelijkbaar is met een balknevel. Deze knevel heeft ook nog een vernederende functie in de vorm van de gelijkenis met een penis in de mond van de geknevelde.

Een trechterknevel bestaat uit een trechter met een buis die in de mond eindigt, meestal met riemen om het hoofd om het op zijn plaats te houden. Deze knevel kan worden gebruikt om de drager te dwingen een vloeistof te drinken. Dit kan zeer gevaarlijk zijn omdat de drager snel kan stikken tijdens dit gedwongen drinken.

Een plakbandknevel of tape gag is, zoals de naam al doet vermoeden, het gebruik van plakband als knevel. De meest gebruikte soorten zijn ducttape, gaffertape en pvc-tape, ongeveer 5 centimeter breed. Plakbandknevels zijn de eenvoudigste knevels. Een strook van oor tot oor onder de kaak helpt de kaak-bewegingen te beperken, waardoor de knevel doeltreffender wordt gemaakt. Merk op dat plakband de huid op de lippen kan beschadigen als het verwijderd wordt. Het kan ook de lippen irriteren. Hoe langer je de plakband laat zitten, hoe moeilijker het wordt om deze te verwijderen van de huid. Hoewel de plakbandknevel kan worden gecombineerd met stuffed gags voor extra doelmatigheid, wordt het gevaar van verstikking groter.

Het gebruik van een knevel kan erg riskant zijn, omdat er een aanzienlijk risico van verstikking is, als de neus geblokkeerd raakt terwijl een knevel gedragen wordt. Bijvoorbeeld iemand die ziek is, of een bepaalde aandoening heeft zoals verkoudheid, de griep of allergieën. Dit gevaar ontstaat omdat de meeste knevels het moeilijk of onmogelijk maken via de mond te ademen. Braken vormt een ander risico, dit kan de luchtwegen verder blokkeren. Om deze reden mag iemand die gekneveld is nooit alleen worden gelaten.
In de praktijk is geen knevel effectief genoeg om iemand volledig stil te krijgen zonder remming van de ademhaling. De knevels die spraak verhinderen, kunnen niet voorkomen dat er nog stemgeluid wordt geproduceerd door de geknevelde. Zo kan een patroon van geluiden, zoals drie kreunen in snelle opeenvolging, gebruikt worden als een stopwoord. Ook is het verstandig gebruik te maken van een extra non-verbale mechanisme voor de veiligheid, zoals een object in de hand, dat kan worden losgelaten door de geknevelde als een teken van nood.


</doc>
<doc id="230777" url="https://nl.wikipedia.org/wiki?curid=230777" title="Halsband (BDSM)">
Halsband (BDSM)

Een halsband in de BDSM-context, ook wel collar genoemd, heeft vele functies. In zijn eenvoudigste vorm lijkt het op een halsband die gebruikt wordt als een leiband van een huisdier, vaak zijn hieraan wel ringen voorzien.

In een BDSM-context kan een halsband dienstdoen tijdens een (eenmalig) spel of tijdens een langdurige relatie. De betekenis van de halsband is zeer verschillend in beide gevallen.

In het eerste geval is het een attribuut tijdens een spel, vaak zijn er hiermee ook fetisjen geassocieerd. De halsband dient dan om een onderdanige vast te binden. Halsbanden die tijdens een spel gebruikt worden bevatten vaak ringen om de halsband ergens aan vast te maken, of om allerlei voorwerpen of lichaamsdelen aan de halsband vast te maken.

In het tweede geval is het een teken van de relatie tussen een onderdanige en een dominant. Deze halsband wordt door de dominant aan de onderdanige gegeven wanneer deze de onderdanige aanvaardt als partner in een BDSM-context. Deze halsband hoeft niet noodzakelijk een halsband te zijn in de traditionele vorm, het kan ook een halsband zijn in de vorm van een ketting die niet zo opvallend is, maar daardoor wel altijd gedragen kan worden. Deze halsbanden zijn meestal niet afneembaar door de onderdanige, hoewel er oplossingen (zoals een sleutel in een verzegelde omslag in bezit van de onderdanige) gebruikt worden zodat de halsband niet stuk gemaakt hoeft te worden in noodgevallen.

In een derde geval wordt de halsband gebruikt door onderdanigen om aan te geven dat zij onderdanig zijn. Dit is voor veel mensen in de BDSM-gemeenschap niet erg aanvaard.


</doc>
<doc id="230797" url="https://nl.wikipedia.org/wiki?curid=230797" title="Non-hodgkinlymfoom">
Non-hodgkinlymfoom

Non-hodgkinlymfoom (NHL) is een maligne lymfoom (kanker) uitgaande van de lymfeklieren. De ziekte komt vooral voor bij mensen die ouder zijn dan 45 jaar, en dit meer bij mannen dan bij vrouwen. De ziekte mag niet worden verward met het hodgkinlymfoom, dat een ander beloop heeft.

In Nederland wordt de diagnose jaarlijks bij ongeveer 3500 mensen gesteld (2009).

Tot de groep van maligne lymfomen worden ook de ziekte van Hodgkin en de ziekte van Kahler (ook wel multipel myeloom genoemd) gerekend.

De meest toegepaste behandelingen bij het non-hodgkinlymfoom zijn:
Vaak wordt een combinatie van bovengenoemde behandelingen toegepast.

Een behandeling wordt vastgesteld op grond van:



</doc>
<doc id="230985" url="https://nl.wikipedia.org/wiki?curid=230985" title="Bio-energetica (therapie)">
Bio-energetica (therapie)

Bio-energetica is een therapeutische zienswijze waarin het verband wordt beschreven tussen inperkende lichamelijke en geestelijke sensaties en ervaringen. Doel is om door lichamelijke bewustwording op het geestelijke vlak verlichting van beperkingen te bereiken.

Alexander Lowen heeft betoogd dat lichaamshouding en lichaamstaal tot de essentiële instrumenten van de psychotherapie behoren. Hij vond dat de conventionele psychotherapie in dit opzicht tekortschoot. Hij maakte gebruik van een vijftal karakterstructuren. Zijn standaardwerk is getiteld: "The language of the Body", het is in het Nederlands verschenen onder de titel: "Lichaamstaal en Karakter".

John Pierrakos breidde de psychotherapie uit met observaties uit de moderne natuurkunde gecombineerd met lichaamswerk uit de bio-energetica en de conceptuele visie van het padwerk van zijn echtgenote Eva Pierrakos. Zijn standaardwerk getiteld "Core Energetics" is in het Nederlands verschenen onder de titel "Energetica van de Ziel".

De theorie van bio-energetica is een deel van de basis voor emotioneel lichaamswerk en de lichaamsgerichte psychotherapie. De werkzaamheid van de therapie is niet wetenschappelijk aangetoond.


</doc>
<doc id="231091" url="https://nl.wikipedia.org/wiki?curid=231091" title="Roemer (wijnglas)">
Roemer (wijnglas)

Een roemer is een wijnglas met een bolle kelk en een dikke, holle stam die van noppen is voorzien. De noppen waren vaak in de vorm van druiven uitgevoerd.

De naam is afkomstig van het Duitse woord "Römer", dat Romein betekent. Andere lezingen zijn dat de naam afkomstig is van het Nederrijnse woord "römmen", dat "bluffen" betekent.

De roemer heeft zich vanaf circa 1500 in Duitsland uit de berkemeyer ontwikkeld en werd oorspronkelijk uit bosglas vervaardigd. Het glas was populair in Duitsland en Nederland. Tot in de huidige tijd worden roemers geproduceerd.

We kennen de roemer vooral uit de 17e eeuw, waar ze een statussymbool was dat ook vele schilderijen sierde. Om de status te verhogen werd de roemer soms op een vergulde bekerschroef bevestigd.


</doc>
<doc id="231175" url="https://nl.wikipedia.org/wiki?curid=231175" title="Hiv-remmer">
Hiv-remmer

Een hiv-remmer is een geneesmiddel dat wordt gebruikt voor de behandeling van een hiv-infectie. Hiv-remmers genezen de infectie niet, maar zorgen voor een dusdanige onderdrukking van het virus dat zich geen ziekteverschijnselen voordoen.

Hiv-remmers worden altijd gebruikt in combinatie met elkaar. Dit wordt "combinatietherapie" of "HAART" ("highly active antiretroviral therapy" = hoogactieve antiretrovirale therapie) genoemd. Het principe van de combinatietherapie wordt toegepast sinds 1996 en betekende een revolutie in de behandeling van hiv/aids. Sinds de introductie van de combinatietherapie is hiv in de meeste gevallen verworden tot een chronische aandoening, zonder veel complicaties en met een normale levensverwachting.

Ook voor 1996 waren er reeds werkzame hiv-remmers beschikbaar, maar bij gebruik als "monotherapie" (het toedienen van slechts één middel bij de behandeling) trad na enige tijd altijd resistentie op, waardoor de werking niet duurzaam was. Bovendien hadden de vroege hiv-remmers vaak ernstige bijwerkingen. Ook op dat punt is sindsdien door de ontwikkeling van nieuwe, minder toxische middelen grote vooruitgang geboekt.

De combinatietherapie bestaat normaal gesproken uit drie middelen uit verschillende klassen. De indeling van hiv-remmers in klassen is gebaseerd op het werkingsmechanisme van de middelen. Iedere klasse hiv-remmers richt zich op een ander onderdeel van de replicatiecyclus van het virus. De belangrijkste klassen hiv-remmers zijn de volgende:
Een typische combinatie van hiv-remmers bestaat uit de zogenaamde "NRTI backbone" (een combinatie van twee nucleoside-analoge reverse-transcriptaseremmers) en een "derde middel" uit een van de andere klassen. In sommige gevallen wordt als vierde middel een farmacokinetische booster gegeven, bedoeld om een van de hiv-remmende middelen te versterken waardoor met een lagere dosis hiervan kan worden volstaan.

Een aantal veel gebruikte combinaties van hiv-remmers is beschikbaar in een zogenaamd combinatiepreparaat: meerdere middelen samengebracht in één tablet. De eerste combinatiepreparaten waren een combinatie van twee middelen (de NRTI backbone). In 2006 kwam echter voor het eerst een tablet op de markt waarin ook het derde middel was geïntegreerd en die daardoor een volledige behandeling in één vormde. In 2014 zijn er vier van dit soort eentabletregimes beschikbaar, hetgeen betekent dat een deel van de hiv-patiënten slechts één tablet per dag hoeft in te nemen. Een overzicht van de beschikbare combinatiepreparaten is te vinden in de tabel hieronder.
Hiv-remmers zijn relatief dure geneesmiddelen, temeer daar altijd minstens drie middelen voorgeschreven worden. Behandeling met HAART kost gemiddeld een kleine €1000 per maand. Omdat hiv-remmers bovendien relatief recent ontwikkeld zijn, rust op een groot deel ervan nog patent. Van een klein aantal middelen zijn inmiddels generieke varianten op de markt, waardoor de prijs van deze middelen is gedaald.

De effectiviteit van hiv-medicatie wordt bepaald door het meten van de zogenaamde "viral load". De viral load ("virale last/lading") is een getal dat het aantal RNA-kopieën (ofwel hiv-deeltjes) per mL bloed aangeeft. Binnen enkele maanden na de start van de combinatietherapie moet de viral load onder de meetgrens (bij moderne technieken 20 kopieën/mL) zijn, en dat ook blijven. Dit noemt men een "ondetecteerbare" viral load. Indien de viral load in een later stadium alsnog detecteerbaar wordt, is dit een indicatie dat de gebruikte therapie niet meer goed werkt doordat resistentie is opgetreden. In dat geval zal men op zoek moeten gaan naar een andere combinatie, waarbij deze resistentie geen rol speelt.

Bij het gebruik van hiv-remmers is het van groot belang dat de patiënt therapietrouw is, dat wil zeggen dat de medicijnen altijd op het voorgeschreven tijdstip worden ingenomen en er geen doses (structureel) gemist worden. Bij een verminderde therapietrouw bestaat het risico dat de replicatie van het virus onvoldoende geremd wordt, waardoor resistentie kan ontstaan. Het bevorderen van therapietrouw is een van de speerpunten bij de ontwikkeling van nieuwe hiv-remmers. Eenvoudige innameregimes, bij voorkeur eenmaal per dag, en het gebruik van combinatiepreparaten spelen hier een belangrijke rol bij.

Een aspect van hiv-remmers dat steeds meer aandacht krijgt is het concept "treatment as prevention", ofwel behandeling als preventie. Al sinds de ontdekking van werkzame hiv-medicijnen vermoedden onderzoekers dat de behandeling van hiv-positieven door onderdrukking van het virus ook de mate waarin zij besmettelijk zijn sterk zou verminderen. In 2008 stelden Zwitserse experts dat hiv-positieven die succesvol behandeld worden (en dus een ondetecteerbare viral load hebben) hiv vrijwel niet meer kunnen overdragen. Op basis hiervan kwamen ze met een richtlijn, het zogenaamde "Zwitserse standpunt", die inhoudt dat stellen waarvan een partner hiv-positief is en de andere niet onder bepaalde voorwaarden het condoom kunnen weglaten. Sindsdien is er aanvullend onderzoek op dit gebied verricht, dat de stelling van de Zwitsers bevestigt. De in 2011 gestarte grootschalige PARTNER-studie suggereert zelfs dat de preventieve werking van een ondetecteerbare viral load nog groter is dan waar het Zwitserse standpunt van uitging. Het vroegtijdig behandelen van hiv-patiënten met de combinatietherapie is daarom niet alleen in het belang van de patiënt zelf, maar ook een belangrijk middel in het bestrijden van de epidemie.

Hiv-remmers worden ook gebruikt om besmetting te voorkomen bij personen die reeds verhoogd risico hebben gelopen. Deze toepassing wordt "PEP" ("post exposure prophylaxis") genoemd. Een PEP-kuur bestaat uit een volledige combinatiebehandeling gedurende een maand en moet binnen 72 uur na het risicocontact gestart worden.

Een relatief nieuwe toepassing van hiv-remmers is het zogenaamde "PrEP", ofwel "pre exposure prophylaxis". Dit houdt in dat hiv-negatieven die een verhoogd risico op besmetting lopen preventief hiv-medicatie nemen om de kans op besmetting te verkleinen. De effectiviteit hiervan is bij correct gebruik (therapietrouw is evenals bij hiv-behandeling van groot belang) meer dan 90%. In tegenstelling tot PEP gaat het hierbij niet om volledige combinatietherapie, maar om een combinatie van twee middelen. In de Verenigde Staten is sinds 2012 het middel "Truvada" (tenofovir disoproxil + emtricitabine) geregistreerd voor gebruik als PrEP. In Europa is PrEP alleen in Frankrijk beschikbaar. GGD Amsterdam kondigde op 22 juni 2015 een proefproject aan met 370 mannen, in september volgde ook het Antwerpse ITG met een demonstratieproject.



</doc>
<doc id="231186" url="https://nl.wikipedia.org/wiki?curid=231186" title="Evenwichtsconstante">
Evenwichtsconstante

De evenwichtsconstante van een chemische reactie geeft aan in welke richting een reactie verloopt en hoe het chemisch evenwicht gesitueerd ligt. Elke evenwichtsreactie heeft een evenwichtsconstante en deze is alleen afhankelijk van de temperatuur en de reagerende stoffen, maar niet van de verdelingsgraad en concentratie. De waarde van het getal zegt niets over de snelheid van de reactie.

Voor een gegeven chemische reactie

a, b, c en d zijn het aantal molequivalent van respectievelijk stof/ion A, B, C en D

dan geldt:

Deze formule wordt de concentratiebreuk van het evenwicht genoemd. Voor een systeem dat in evenwicht is geldt dat de waarde van de concentratiebreuk "Q" gelijk is aan de evenwichtsconstante "K":

De thermodynamische uitdrukking voor de evenwichtsconstante horende bij een systeem waarbij reagentia worden omgezet in reactieproducten , elk met een gegeven coëfficiënt (respectievelijk en ):

wordt algemeen beschreven als:

Deze uitdrukking, ook wel de evenwichtsvergelijking genoemd, is de belangrijke centrale vergelijking in de theoretische benadering van het chemisch evenwicht.

Indien een systeem niet in evenwicht is, is "Q" dus niet gelijk aan "K" en zal evenwicht zich moeten instellen. Hierbij verandert netto gezien de hoeveelheid van de reactanten en producten. Als het evenwicht is ingesteld verlopen de reacties nog wel, maar is het nettoresultaat 0.

Afhankelijk van de beschreven stof en de mate van noodzakelijke theoretische correctheid worden er voor [A] tot en met [D] verschillende zaken ingevuld. Compleet theoretisch correct moeten activiteiten van de verschillende reagentia en producten ingevuld worden. Vooral voor geconcentreerdere oplossingen wordt de chemische werkelijkheid dan beter beschreven. Voor praktisch gebruik in verdunde oplossingen gelden andere regels:

Een evenwichtsconstante groter dan 1 geeft aan dat het evenwicht verschoven is naar de productzijde. Er is dan bij evenwicht meer product dan reactant aanwezig. Hoe groter de evenwichtsconstante, hoe meer product er wordt gevormd. Een "K"-waarde kleiner dan 1 geeft aan dat er meer reactant overblijft dan er product gevormd wordt. Hoe kleiner de evenwichtsconstante des te minder product wordt gevormd.

In bovenstaande definitie is het niet belangrijk hoe de reactie genoteerd wordt. Voor het beschrijven van het evenwicht van bijvoorbeeld de reactie tussen chloormonofluoride en broommonojodide enerzijds en broommonofluoride en chloormonojodide anderzijds kunnen twee beschrijvingen gekozen worden, afhankelijk van welke combinatie als van stoffen als product beschouwd wordt:

waarbij:

en

waarbij:

De waarde van de eerste breuk is de reciproke van de tweede. In dit geval bestaat er geen afspraak over wat als reactant wordt beschouwd en wat als product. In gevallen dat als de reactie de ene kant op gelezen wordt 1 deeltje in meerdere uiteen valt, of andersom gezien, wordt samengesteld, wordt de reactie genoteerd als het uiteenvallen van het deeltje. Zo worden zuurconstanten altijd genoteerd als het uiteenvallen van het niet-gedissocieerde zuur, oplosbaarheidsproducten als het in oplossing gaan van de vaste stof, en de stabiliteit van complexen beschreven als het uiteenvallen van het complex, de constante is dan eigenlijk een "in"stabiliteitsconstante.

Omdat gelijksoortige evenwichtsconstanten vaak met elkaar vergeleken moeten worden en anderzijds sterk in grootteorde kunnen verschillen wordt vaak [gebruikgemaakt van de logaritme van de K-waarde. Zo worden de evenwichtsconstanten van de reacties waarbij H worden opgenomen en afgestaan vaak als pKz of pKb vermeld. De p staat dan voor de negatieve logaritme van basis 10.

Thermodynamisch wordt de evenwichtsconstante K altijd als een "dimensieloze" grootheid gedefinieerd in termen van de "activiteiten" van de reactanten:

p, q, r en s zijn het aantal molequivalent van respectievelijk stof/ion A, B, C en D

dan geldt:


</doc>
<doc id="231195" url="https://nl.wikipedia.org/wiki?curid=231195" title="Coprolagnie">
Coprolagnie

Coprolagnie, coprofilie, coprofilia of poepseks (ook wel scat of kaviar-spiele) is een vorm van seks waarbij iemand genoegen beleeft aan seksuele contacten waarin ontlasting een belangrijke rol speelt.

Het kan hierbij gaan om het kijken naar een zich ontlastende sekspartner of zelf bekeken te worden tijdens het poepen. Ook kan men het opwindend vinden om bepoept te worden of zichzelf over de partner te ontlasten ("brown shower"). Een opwindend aspect hierbij is dat men elkaar insmeert met verse ontlasting. In sommige gevallen eet men ook de eigen uitwerpselen of die van de partner. Dit wordt dan coprofagie genoemd. De besmeurde persoon wordt soms afgespoeld met urine ("golden shower", of "champagne", als tegenhanger van "kaviaar").

Als de seksuele voorkeur te veel uit de pas gaat lopen met de normen of eisen van de omgeving, kan er sprake zijn van een psychische aandoening.

Er bestaat pornografie van dit genre, vaak aangeduid als 'scat'. Men kan zich echter in veel gevallen afvragen of het ware doel wellicht het choqueren van kijkers is in plaats van seksueel genot. Er wordt ook wel eens gebruikgemaakt van trucages (de 'ontlasting' is bijvoorbeeld in veel gevallen in werkelijkheid chocolade), omdat de meeste acteurs en modellen weigeren ontlasting te eten of zich ermee in te smeren.


</doc>
<doc id="231398" url="https://nl.wikipedia.org/wiki?curid=231398" title="Stomatitis">
Stomatitis

Stomatitis is de naam die gegeven wordt aan een algemene ontsteking van de mondslijmvliezen. 

De oorzaak kan van zeer uiteenlopende aard zijn, of onbekend zoals bij stomatitis aphthosa. Meestal gaat het om een ontsteking van virale oorsprong zoals stomatitis herpetica. Ook kan een stomatitis veroorzaakt worden door bacteriën of schimmels.

Irritatie ten gevolge van een niet passende tandprothese, of allergie voor in tandprothesen gebruikte kunstharsen kan aanleiding geven tot stomatitis. Ook kunnen bepaalde medicamenten zoals antibiotica en cytostatica de mondflora verstoren waardoor ontstekingen ontstaan. Ten slotte kunnen ziektes zoals leukemie, diabetes, xerostomie en microcytaire anemie het mondslijmvlies verzwakken en gevoelig maken voor ontstekingen.

Enkele manieren om stomatitis te voorkomen zijn:


</doc>
<doc id="231490" url="https://nl.wikipedia.org/wiki?curid=231490" title="Fluorose">
Fluorose

Fluorose (fluorosis dentalis) is een tandverkleuring waarbij helderwitte vlekken het tandglazuur gaan ontsieren. Bij zeer hoge fluorgehalten komen ook bruine vlekken voor. Fluorose ontstaat door een te hoge absorptie van fluoride gedurende de vorming van de tand (tussen de leeftijd van 6 maanden tot 5 jaar), waarbij de fluoride-ionen de hydroxide-ionen in het hydroxyapatiet gaan vervangen. Eens de tand gevormd en doorgebroken, kunnen er geen nieuwe fluorosevlekken ontstaan. En deze die aanwezig zijn kunnen niet meer verdwijnen.

Fluoride wordt toegediend ter versterking van de tand, daar fluorapatiet veel meer zuurbestendig is dan het calciumhydroxyapatiet. Maar omdat de kans op fluorose bestaat dient de inname van fluoride gedurende de eerste levensjaren zorgvuldig gedoseerd te worden.


</doc>
<doc id="231575" url="https://nl.wikipedia.org/wiki?curid=231575" title="Evapotranspiratie">
Evapotranspiratie

Evapotranspiratie is de som van evaporatie en van transpiratie door planten. Evaporatie staat voor de beweging van water naar de atmosfeer. Evaporatie gebeurt vanuit de bodem, bladerdak, en oppervlaktewater. Transpiratie staat voor het ontsnappen van water (waterdamp) uit planten langs de huidmondjes (stomata) in de bladeren. Evapotranspiratie is een belangrijk onderdeel van de waterkringloop.

Evapotranspiratie veroorzaakt een aanzienlijk verlies van water. Het vegetatietype en het bodemgebruik hebben een grote invloed op de evapotranspiratie en dus ook op de hoeveelheid waterverlies in een gebied. Omdat het water dat door planten verdampt wordt afkomstig is vanuit de wortels zullen planten met een diep wortelgestel constanter water verdampen. Kruidachtige planten zullen minder transpireren dan houtige gewassen omdat ze meestal een minder diep wortelgestel hebben. Bovendien bewaren houtige planten hun structuur gedurende meerdere/vele jaren, terwijl kruidachtige planten in gematigde zones jaarlijks opnieuw moeten beginnen groeien vanuit een zaadje. Tijdens de lente dragen kruidachtigen dus weinig of niet bij aan de evapotranspiratie. Factoren die bijdragen aan evapotranspiratie zijn onder andere het groeistadium of het levensstadium van planten, het percentage bodembedekking, de zonnestraling, luchtvochtigheid, temperatuur, en wind.

Bossen verlagen het bodemwaterpeil door evapotranspiratie, behalve in nevelwouden. De bomen in nevelwouden condenseren het vocht van nevel of laaghangende wolken tot waterdruppels. Deze vallen dan op de grond en worden er in opgenomen. Deze bomen transpireren ook, maar dikwijls condenseren ze meer water dan ze verdampen.

In niet-geïrrigeerde gebieden is de feitelijke evapotranspiratie meestal niet groter dan de neerslag, indien we geen rekening houden met de fysische bodemeigenschappen om meer of minder water vast te houden. Meestal zal de evapotranspiratie lager liggen omdat er water verdwijnt langs grondwaterstromen en afvloeiing. Een uitzondering hierop vormen gebieden met een hoge grondwaterstand, waar capillaire krachten er kunnen voor zorgen dat het grondwater aan de oppervlakte komt. Wanneer de evapotranspiratie groter is dan de feitelijke neerslag, dan zal de bodem uitdrogen/verdrogen, tenzij men gaat irrigeren.


</doc>
<doc id="231581" url="https://nl.wikipedia.org/wiki?curid=231581" title="Transpiratie (biologie)">
Transpiratie (biologie)

Transpiratie is een begrip uit de plantenfysiologie. Het staat het de verdamping van waterdamp uit de huidmondjes van planten.

Planten nemen het water in vloeibare vorm op via de wortels en verliezen water in gasvormige toestand langs de huidmondjes (stomata) op de bladeren. Een klein deel van het water (ongeveer 1%) dat door de wortels van de plant wordt opgenomen blijft in de plant. De rest van het water transpireert vanaf de bladeren in de atmosfeer. De grootte van transpiratie hangt af van de luchtvochtigheid en van de regulatie door de huidmondjes, die kunnen opengaan en sluiten.


</doc>
<doc id="231604" url="https://nl.wikipedia.org/wiki?curid=231604" title="Myiasis">
Myiasis

Myiasis of huidmadenziekte is een ziekte die wordt veroorzaakt door de larven van een aantal soorten vliegen. Deze insecten behoren tot de orde van de tweevleugeligen (Diptera). Het bekendst zijn de vertegenwoordigers van de familie horzels (Oestridae) maar ook bij andere vliegenfamilies komen larven voor die leven in het vlees van levende dieren. 

De schade wordt indirect door de made veroorzaakt; de made kan geen levend vlees eten, maar alleen dood en rottend vlees. Daarom scheidt de made stoffen af die tot weefselafsterving (necrose) leiden en het vlees doen rotten. 

Myiasis komt het meeste voor bij vee. Het levert grote schade op bij schapen, kippen en konijnen. Er zijn ook gevallen bekend van myiasis bij runderen. Ook bij dieren die niet commercieel gekweekt worden door de mens, zoals kikkers, kunnen de vliegen een ware slachting aanrichten. 

In plattelandsgebieden in tropische en subtropische regio's komt de ziekte ook regelmatig voor bij mensen.

Een bekende veroorzaker is de groene vleesvlieg ("Lucilia sericata", ook wel blauwgroene bromvlieg of schapengoudvlieg genoemd). De vlieg legt haar eitjes op warme en vochtige plaatsen, vaak in de wol van schapen. Binnen enkele uren tot dagen komen er maden uit de eitjes, die zich met mondhaken vastzetten aan de huid van het schaap. De larven boren zich onder de huidoppervlakte en zetten het onderhuidse weefsel aan tot rotten zodat ze de opgeloste voedingsbestanddelen kunnen opnemen. Hier voeden de maden zich met het vlees uit de huid.

De rottende geur werkt zeer attractief en kan andere insecten aantrekken op relatief grote afstanden. Een besmet dier komt dus in een vicieuze cirkel terecht: steeds meer van de beesten zullen hun eitjes komen afzetten op het slachtoffer.

Wanneer er veel maden op een schaap zitten, kan het schaap binnen een week sterven.

Ook bij kippen en konijnen kunnen deze symptomen voorkomen. Vooral het konijn lijkt gevoelig voor deze ziekte.

Voor een konijn of een kip kunnen de ziekteverschijnselen reeds binnen de 24 tot 48 uur fataal zijn.

Om te voorkomen dat een besmet dier door de rottende geur steeds meer insecten aantrekt, kan men een met myiasis besmet schaap het beste isoleren en voor verder contact met vliegen en andere insecten beschermen.

In het geval van kippen en konijnen is het cruciaal om kooien en stro proper te houden. De mestgeur trekt namelijk meer insecten aan. In het seizoen, dat van mei tot september loopt, is het goed de dieren op te volgen, zodat er geen resten mest blijven hangen aan de staart of het achterwerk.

De larven moeten met een pincet worden verwijderd. Voor men de ziekte opmerkt is het vaak al in een gevorderd stadium. In dat stadium zal professionele hulp noodzakelijk zijn, aangezien het dier zal lijden aan bloedvergiftiging en infecties zodat antibiotica moet worden toegediend. Het is beter om de besmetting voor te zijn en extra waakzaamheid in het buitenseizoen van mei tot september is dan ook aangeraden.

De groene vleesvlieg is ook naar Australië geëxporteerd, maar veroorzaakt daar minder problemen dan de in Australië inheemse soort "Lucilia cuprina".

De eigenschap van de larven om uitsluitend rottend vlees te eten en gezond weefsel te negeren wordt gebruikt in de zogenaamde madentherapie, een geneeskundige behandeling voor wonden die maar niet willen genezen.




</doc>
<doc id="231671" url="https://nl.wikipedia.org/wiki?curid=231671" title="Dermis">
Dermis

De dermis, het corium of de lederhuid is een laag bindweefsel die onder het epitheel van de huid ligt. De onderste lagen van de dermis zijn rijk aan vooral collagene vezels. Deze vezels lopen grotendeels parallel aan het huid-oppervlak en leveren zo een belangrijke bijdrage aan de mechanische sterkte van de huid.
Aan het collageen dankt de lederhuid ook zijn naam. Bij looiing van een huid verdwijnt het epitheel en verdicht het collageen zich tot datgene dat wij "leer" of "leder" noemen.
Direct onder de epidermis is de dermis minder rijk aan vezels. Hier vinden we een groot aantal verschillende typen bindweefselcellen, zoals fibroblasten en mestcellen. Ook lymfocyten en andere witte bloedcellen kunnen in de buitenste lagen van de dermis doordringen. In dit meer celrijke bindweefsel spelen zich allerlei afweerprocessen van de huid af.


</doc>
<doc id="232494" url="https://nl.wikipedia.org/wiki?curid=232494" title="Kinderbedtijd">
Kinderbedtijd

Kinderbedtijd is een vaste tijd waarop ouders hun kinderen naar bed sturen. Vaak wordt kinderbedtijd omgeven met vaste rituelen zoals in bad of onder de douche gaan, uitkleden, wat napraten over de dag of een verhaaltje voorlezen.

Een veelvoorkomend probleem is kinderen die niet naar bed willen, of telkens wakker worden en uit bed komen. Oorzaken hiervoor kunnen zijn:
Slaapproblemen bij kinderen kunnen overigens ook zeer vaak uitlopers zijn van andere oorzaken. Nachtmerries zijn bijvoorbeeld veelvoorkomend meestal onschuldig, maar kunnen soms ook veroorzaakt worden door vervelende ervaringen bij het kind, zoals gepest worden of mishandeling. Een andere oorzaak kan liggen in de reactie van ouders op een kind dat uit bed komt. Wanneer een kind bijvoorbeeld na een nachtmerrie of na naar beneden te zijn gekomen even naar beneden mag komen en op de bank mag bij de ouders of als de ouder nog even een verhaaltje komt vertellen, kan dit een prikkel zijn om dit gedrag te herhalen. Pubers willen eveneens vaak pas laat naar bed om 's avonds te kunnen gamen, internetten of televisie te kijken, terwijl ook zij nog in ontwikkeling zijn en meer slaap nodig hebben dan volwassenen.

De consequentie van het te laat naar bed gaan is dat het kind de daaropvolgende dag slechter functioneert. Het resulteert in slaperigheid, geprikkeldheid en concentratieproblemen.

In Nederland is dit voor een kind van 6 jaar meestal 19.00 uur. Bij iedere verjaardag wordt dat doorgaans 15 tot 20 minuten later. Veel televisieprogramma's voor kinderen worden uitgezonden vlak voor de bedtijd van de leeftijdsgroep waarvoor deze programma's zijn bedoeld. Aan de andere kant houden televisiezenders er ook rekening mee geen geweld of seksuele scènes uit te zenden voor kinderbedtijd.

Hoewel veel Nederlandse ouders geloven dat het gezond is om hun kinderen op een vaste tijd naar bed te sturen, is het verschijnsel cultureel bepaald. In andere culturen en vrijwel alle andere landen, wellicht met uitzondering van het Duitse taalgebied, gaan kinderen pas naar bed als ze moe zijn. Dit komt ook voor in landen met een overwegend Westerse cultuur zoals Brazilië. In deze landen beschouwen kinderen het ook niet als stoer (dit wil zeggen "voor grote kinderen") om laat op te blijven. Kinderprogramma's worden in deze landen op televisie ook uitgezonden tot middernacht, en het is er niet ongewoon om 's avonds laat op straat ouders met kleine kinderen te zien.

Volgens Kinderen voor Kinderen was het in 1984 kinderbedtijd om 19:30. Waren ze toentertijd echter de baas van het journaal geweest, dan hadden ze het naar 20:45 verschoven. Een jaar later, in het nummer 'Treuzeltechniek', is het om 21:00 bedtijd maar heeft het kind een 'treuzeltechniek' uitgevonden om dit op te rekken om zo nog wat tv te kunnen kijken.


</doc>
<doc id="232644" url="https://nl.wikipedia.org/wiki?curid=232644" title="Blindenstok">
Blindenstok

Een blindenstok is een ongeveer een centimeter dikke stok, geheel wit of wit met rode dwarsstrepen.

De stok wordt zowel door blinden als door slechtzienden gebruikt.
Onderscheiden worden de "herkenningsstok" die in het dagelijks leven gebruikt wordt om aan te geven dat iemand blind of slechtziend is, en een "taststok", die als mobiliteitshulpmiddel gebruikt wordt.

Het verschil tussen beide stokken is dat een taststok op de lengte van de gebruiker is afgestemd en een speciaal uiteinde (de tip) heeft. De tip van de stok zorgt voor een goede echo-akoestiek die belangrijk is bij het lopen en slijtvast is. Naast de klassieke tip die een tikkend geluid geeft bij contact met een harde ondergrond, zijn er ook tips die bestaan uit een platte schijf of een ronde bal. Een dergelijke tip houdt in principe voortdurend contact met de ondergrond en geeft geen akoestische feedback. Er bestaan rechte taststokken en speciale "laagtasters" die een knik bevatten voor nog betere tast-resultaten. De stokken zijn gemaakt van glasfiber of van aluminium en sommige modellen kunnen opgevouwen worden.

De witte stok werd in 1930 bedacht door de Parisienne Guilly d'Herbemont. Frankrijk telde in die tijd duizenden oorlogsblinden ten gevolge van de Duitse gasaanvallen. Mevrouw d'Herbemont ergerde zich aan het gevaar dat deze mannen dagelijks liepen in het straatverkeer van Parijs. Ze schreef een ingezonden brief in de "Echo de Paris" met het voorstel, blinde voetgangers met een witte stok het recht van voorrang te geven. Haar voorstel vond bijval, en op 7 februari 1931 reikte Guilly d'Herbemont in aanwezigheid van enkele leden van de Franse regering de eerste witte stokken uit aan een oorlogsblinde en aan een "gewone" blinde. Aansluitend werden door de overheid 5000 witte stokken gedistribueerd. Snel vond het hulpmiddel zijn weg in andere landen. Ook in Nederland en België is de voorrang van de blinde of slechtziende met witte stok met één of meerdere rode dwarsstrepen in de wet vastgelegd. België kende tot eind 2006 een aparte gele stok voor slechtzienden, die is nu ook wit. Maar tal van websites van de Belgische overheid zijn nog niet aangepast op dit punt.



</doc>
<doc id="232650" url="https://nl.wikipedia.org/wiki?curid=232650" title="Knipperen">
Knipperen

Knipperen is een natuurlijke functie van het oog. Om het oog vochtig te houden en te beschermen tegen vuil, wordt het ooglid regelmatig kortdurend gesloten en weer geopend. Het knipperen met het oog gebeurt in een reflex. Een knipoog duurt tussen de 300 en 400 milliseconden.

Bij elke oogknipper zetten de hersenen een deel van het visuele systeem uit. Dat verklaart waarom zoveel mensen zich niet bewust zijn van het knipperen van hun ogen. Op dat moment komen er geen beelden en licht binnen, maar toch ervaart niemand dat het even helemaal donker wordt. 

Sommige mensen knipperen vaker en sneller met hun ogen als zij zich nerveus voelen. Bij ongecontroleerd snel oogknipperen wordt dat een tic genoemd. In ernstigere vormen is dit vaak een symptoom van het Syndroom van Gilles de la Tourette. Dit wordt dan ook over het algemeen gezien als een opvatting die vooral duidelijk en nadrukkelijk tot uiting komt bij de vrouwelijke helft van de bevolking.

Overigens gaan oogknipperingen vaak gelijk op met emoties. Als iemand gestresseerd is, kan het ook zijn dat hij sneller met zijn ogen knippert. Hoe hoger de spanning, des te sneller iemand met zijn ogen knippert. Om deze reden gaan verliefden sneller met hun ogen knipperen en is dat op zijn beurt een signaal dat de ander je leuk vindt.

Metingen van oogbewegingen bij Amerikaanse presidentskandidaten tijdens verschillende verkiezingen gaven ook interessante informatie. De kandidaat die het minst met zijn ogen knipperde kwam het zelfverzekerdst over en die kandidaat bleek ook gemiddeld meer stemmen te krijgen. 

Door met één oog te knipperen, kunnen mensen een signaal naar elkaar geven. Dit is een vorm van lichaamstaal en wordt knipogen genoemd. Iemand die knipoogt, kan een ander laten weten dat hij hem of haar erg aardig vindt. Het kan ook een signaal zijn dat de ander hetgeen gezegd wordt niet zo serieus dient te nemen en ook een signaal van een stilzwijgende afspraak tussen twee personen.

Als twee mensen met elkaar in gesprek zijn kunnen ze elkaars snelheid van oogknipperen overnemen. Misschien merk je dit zelf wel eens als je in gesprek bent met iemand die bijvoorbeeld zenuwachtig knippert met zijn ogen. Je hebt dan de neiging om ook sneller te knipperen. Misschien probeer je dat dan te onderdrukken om de ander niet te kwetsen. Gek genoeg zal deze ander niet eens merken dat je zijn knipperfrequentie overneemt, maar hij of zij zal juist de indruk hebben dat je het goed met hem kan vinden. 

Als je iemands houding en bewegingen nadoet, ervaart de ander overeenstemming en ontstaat er zo parallelle emotie. Daardoor zal hij jou (misschien ook) aardig vinden. Als het je lukt om de gehele lichaamstaal, waaronder het oogknipperen valt, op die van de ander af te stemmen, dan zal de ander onbewust gelijkgestemd met jou raken.


</doc>
<doc id="232672" url="https://nl.wikipedia.org/wiki?curid=232672" title="Ooglid">
Ooglid

Een ooglid is een huidplooi die de ogen beschermt tegen vuil en vocht. Elk oog heeft een bovenste ooglid (palpebra superior) en een onderste ooglid (palpebra inferior). Sommige dieren hebben een derde ooglid (palpebra tertia). Dit heeft overigens niets te maken met het derde oog dat sommige dieren hebben. Dit derde ooglid is bij mensen rudimentair. Bij veel gewervelde dieren zoals haaien, krokodillen en vogels is dit derde ooglid transparant en kan als een soort beschermbril voor de ogen geslagen worden. Dit is bijvoorbeeld handig als gezwommen of gegraven wordt. Bij alle slangen en veel gekko's zijn de oogleden zelfs vergroeid met de ogen en zijn onbeweeglijk.

Aan de rand van het bovenste en onderste ooglid bevinden zich haren die wimpers worden genoemd. De functie van de zeer tastgevoelige wimpers is het voorkomen dat deeltjes in het oog komen door snel het oog te sluiten bij aanraking. 

Tijdens de slaap zijn de oogleden gewoonlijk gesloten. Als we wakker zijn openen we de ogen; daarmee wordt bedoeld dat de oogleden wijken. Om de ogen vochtig te houden knipperen we dan met de ogen.

Behalve een beschermende functie kennen de oogleden ook een esthetisch effect. Naarmate de leeftijd van de mens stijgt, kunnen de oogleden slap worden en gaan hangen (ptosis). In dat geval kan een plastisch chirurg een ooglidcorrectie toepassen.


</doc>
<doc id="232717" url="https://nl.wikipedia.org/wiki?curid=232717" title="Bernhard Grzimek">
Bernhard Grzimek

Bernhard Klemens Maria Grzimek (Neisse (Opper-Silezië), Duitse Keizerrijk, tegenwoordig Nysa, Polen, 24 april 1909 - Frankfurt am Main, 13 maart 1987) was een Duitse bioloog en documentairemaker.<br> 
In de zestiger en zeventiger jaren was hij door zijn regelmatig verschijnen op televisie een van de populairste zoölogen (dierkundigen) van het toenmalige West-Duitsland.

Grzimek was lange tijd een dierenarts, later werd hij langdurig dierentuindirecteur in Frankfurt am Main, succesvol filmer van dieren en auteur en heruitgever van vele beroemde boeken over dieren, en van de naar hem genoemde dierenencyclopedie, in Nederland beter bekend als "Het leven der dieren". 

Van 1970 tot 1973 was Grzimek eveneens werkzaam als natuurbeschermer namens de Duitse regering. In 1975 richtte hij samen met Horst Stern en negentien andere milieubeschermers de Bund für Umwelt und Naturschutz Deutschland (afgekort BUND) op. 
Voorts was hij tot aan zijn overlijden voorzitter van de zoölogische vereniging van de stad Frankfurt am Main.

Grzimek won een Oscar voor zijn documentaire "Serengeti Shall Not Die" bij de 32ste Oscaruitreiking in 1960. Bernhard Grzimek overleed op 77-jarige leeftijd.


</doc>
<doc id="232726" url="https://nl.wikipedia.org/wiki?curid=232726" title="Ziekte van Aujeszky">
Ziekte van Aujeszky

De ziekte van Aujeszky of pseudorabiës is een ziekte die wordt veroorzaakt door een suid herpesvirus. De grootte van het virus bedraagt 180 nm. Het virus is weinig resistent en gevoelig voor detergentia (zepen) en de meeste desinfectantia. Van het virus bestaat één serotype en één biotype.

De hoofdgastheer is het varken.

Pseudorabiës wordt oronasaal, door direct contact of aerogeen (via de lucht) overgedragen. Een overdracht via melk of sperma is eveneens mogelijk. Transplacentaire (door de placenta heen) infectie van ongeboren biggen is mogelijk.

Andere diersoorten zoals herkauwers, honden en katten, worden hetzij door direct contact, aerogeen of door vreten van ongekookt slachtafval besmet. De mens is niet gevoelig voor de infectie.

Bij een varken dat geïnfecteerd wordt, zal het virus zich na opname in de lymfeklieren ("retrofaryngeale lymfeklier") van de hals en de longen vermeerderen en enkele dagen na infectie verder verspreiden (viraemie). Deze verspreiding gebeurt in de vorm van een vrij virus of gecamoufleerd in monocyten (ontstekingscellen). Zo geraakt het virus naar de milt, de darmen, de uterus. Het virus is ook in staat via het neusepitheel in de kopzenuwen binnen te dringen en langs deze weg het centrale zenuwstelsel te bereiken. Het virus heeft de mogelijkheid latent in de ganglia van de kopzenuwen aanwezig te blijven. Hierdoor kan het altijd weer tot een uitscheiding van het virus komen.

De infectie verloopt hier altijd fataal. Het virus zal via het neusepitheel in de kopzenuwen binnendringen en langs deze weg het centrale zenuwstelsel bereiken.

Bij jonge biggen zal het virus meestal langs de kopzenuwen het centrale zenuwstelsel bereiken en zware neurologische symptomen geven. De mortaliteit is dan ook zeer hoog. Bij oudere biggen verloopt de infectie daarentegen meestal subklinisch. Vleesvarkens vertonen meestal ademhalingssymptomen. Bij fokdieren zijn de symptomen ook relatief mild. Bij drachtige zeugen kan het virus in de foetus terechtkomen en daar verder vermeerderen. Deze zeugen zullen aborteren. Ook bij de beer zal virus in de teelballen vermeerderen en via het sperma verspreid worden.

Bij andere diersoorten loopt deze ziekte altijd fataal af. De symptomen lijken sterk op deze van rabiës. Overvloedig speekselen en agressie die tegen het eigen lichaam gericht is zijn de meest opvallende symptomen. De ziekte eindigt dan ook dodelijk.

Om de ziekte van Aujeszky te bestrijden is men in de Europese Unie overgegaan tot uitroeiing van de ziekte. Hiertoe worden per land alle varkens verplicht gevaccineerd tegen de ziekte. Landen die vrij zijn van de ziekte kunnen stoppen met vaccineren. Voor de ziekte bestaat een aangifteplicht.



</doc>
<doc id="232760" url="https://nl.wikipedia.org/wiki?curid=232760" title="Fosfeen">
Fosfeen

Een fosfeen (meervoud: fosfenen) is een nawerkingsvlek die op het netvlies ontstaat, nadat men in een lichtbron heeft gekeken.

De naam "fosfeen" (in het Frans: phosphène) werd voor het eerst gebruikt door de Franse wetenschapper Lelorgne de Savigny als benaming voor een glimworm.

Later werd de term door de fysiologen overgenomen.

De vader van de moderne fosfenenwetenschappen is de Franse schoolarts Dr. Francis Lefebure. De spirituele beweging die hij hierrond creëerde, wordt het fosfenisme genoemd.




</doc>
<doc id="232765" url="https://nl.wikipedia.org/wiki?curid=232765" title="Universitair Medisch Centrum Utrecht">
Universitair Medisch Centrum Utrecht

Het Universitair Medisch Centrum Utrecht, afgekort UMC Utrecht, is het academisch ziekenhuis dat verbonden is aan de Universiteit Utrecht. Het is in 1999 ontstaan uit de samenvoeging van de onderdelen Academisch Ziekenhuis Utrecht (AZU), het Wilhelmina Kinderziekenhuis (WKZ) en de Medische faculteit van de Universiteit Utrecht (MFU).

Het UMC Utrecht heeft ruim 1000 bedden en meer dan 11000 medewerkers. De onderdelen bevinden zich in verschillende gebouwen op universiteitscentrum De Uithof. Met het Centraal Militair Hospitaal (CMH) dat zich in hetzelfde pand bevindt als het AZU wordt veel samengewerkt. Verder huist bloedbank Sanquin in het complex.

Het ziekenhuis is één van de elf traumacentra in Nederland en beschikt over een Mobiel Medisch Team.

In 1872 wordt het AZU geopend die vanaf 1924 Stads- en Academisch Ziekenhuis Utrecht (afgekort SAZU) genoemd werd. Dit is het eerste academisch ziekenhuis in Nederland en bevindt zich aan de Catharijnesingel. In de jaren 70 van de 20e eeuw barst het AZU uit zijn voegen en midden jaren 80 verhuist het naar een nieuwbouwcomplex in De Uithof waar het zich nu nog bevindt. De meeste gebouwen van het oude AZU zijn gesloopt en vervangen door woningen. De enkele gebouwen die er nog staan, waaronder het opvallende hoofdgebouw, zijn omgebouwd tot appartementen.

Het Wilhelmina Kinderziekenhuis opent in 1888 aan de Nieuwe Gracht. Het WKZ blijft tot 1999 op deze plaats operationeel. In dat jaar verhuist het naar nieuwbouw in De Uithof, naast het AZU. De gebouwen zijn verbonden middels een tunnel. In de nieuwbouw wordt ook de bloedbank gehuisvest die zich voorheen op de Rubenslaan bevond. De panden aan de Nieuwe Gracht zijn deels gesloopt, deels verbouwd tot appartementen.

In 1999 zijn het AZU en het WKZ gefuseerd met de MFU en is het UMC Utrecht ontstaan.

Het UMC Utrecht maakt deel uit van Nederlandse Federatie van Universitair Medische Centra.



</doc>
<doc id="232769" url="https://nl.wikipedia.org/wiki?curid=232769" title="Francis Lefebure">
Francis Lefebure

Francis Lefebure (Parijs, 17 september 1916 - Parijs, 19 maart 1988) was een Frans schoolarts. 

Van opleiding was hij neurofysioloog. Zijn ambitie was de ervaringen van de yogi's te verklaren vanuit de fysiologie.
Hij wilde, door inzicht te krijgen in het mechanisme van deze verschijnselen, nieuwe technieken ontwikkelen om de resultaten ervan te optimaliseren.

Hiertoe ontwikkelde hij een aantal toestellen, waaronder de synchrofoon en de alternofoon.

Hij was de eerste die een grondige studie maakte van het fosfeen.
Eerder hadden onderzoekers als Gustav Theodor Fechner en anderen reeds met fosfenen geëxperimenteerd, zonder echter een theorie te formuleren.

Het volledig werk van Dr. Lefebure is thans bekend als de ritmo-fosfenische wetenschappen.
Hij heeft dit samengevat in een twintigtal boeken.


</doc>
<doc id="232783" url="https://nl.wikipedia.org/wiki?curid=232783" title="Lichtfosfenen">
Lichtfosfenen

Lichtfosfenen vormen de voornaamste categorie van fosfenen, nawerkingsvlekken die op het netvlies ontstaan, nadat men in een lichtbron heeft gekeken. Meestal wordt gewoonweg van fosfeen gesproken als men een lichtfosfeen bedoelt, bij de andere categorieën van fosfenen wordt geëxpliciteerd.

In tegenstelling tot de andere fosfenen, ontstaat een lichtfosfeen doordat het retinapurper van het oog door licht wordt overprikkeld. Het nabeeld dat hierdoor ontstaat, noemen we een lichtfosfeen.

Fosfenen die toevallig ontstaan, zijn vrijwel meestal onschadelijk.
Wanneer echter met fosfenen wordt geëxperimenteerd, zal de intensiteit van het licht, alsook de frequentie van het aantal fosfenen toenemen.

Hierbij moeten een aantal veiligheidsnormen worden gerespecteerd:


Tegenaanwijzingen:


De lichtfosfenen worden meestal onderverdeeld in volgende subcategorieën:


Volgende formule wordt meestal voor co-fosfeen en post-fosfeen gehanteerd:

3' licht → na 30" co-fosfeen. → na 3' → 10' post-fosfeen.

Dit betekent: Als je gedurende 3 minuten naar de lamp kijkt, krijg je na 30 seconden een co-fosfeen. Wanneer de lamp gedoofd is, krijg je nog gedurende 10 minuten een post-fosfeen. Fysiologisch gaat het overigens om hetzelfde verschijnsel, waarin enkel een parameter verschilt.

Een co-fosfeen is een fosfeen dat ontstaat terwijl men in een lichtbron kijkt, in tegenstelling tot een post-fosfeen dat pas achteraf verschijnt. Het co-fosfeen uit zich meestal door een schijnbaar blauw of roze worden van de lamp.

Een post-fosfeen is een fosfeen dat ontstaat nadat men in een lichtbron heeft gekeken. Het fosfeen ziet er meestal uit als een geel-groene vlek met daaromheen een rode rand.

Een onderhouden fosfeen is een post-fosfeen, waarbij de oorspronkelijke belichtingstijd iets is ingekort, maar waarbij achteraf ritmische impulsen worden gegeven door bijvoorbeeld een aantal minuten lang 5 seconden licht en 5 seconden duisternis af te wisselen.

De visuele chaos is het geheel aan fosfenische verschijnselen die men heeft, wanneer men lange tijd in de duisternis blijft (bijvoorbeeld bij het slapen gaan) en die dus niet worden veroorzaakt door lichtinval op het netvlies.


</doc>
<doc id="232787" url="https://nl.wikipedia.org/wiki?curid=232787" title="Drukkingsfosfenen">
Drukkingsfosfenen

Een drukkingsfosfeen is een fosfeen dat niet ontstaat door lichtindruk op het netvlies doch door een lichte frontale of laterale druk uit te oefenen op de oogbollen.

Hoewel hiertegen medische tegenindicaties zijn, werd in de zestiger jaren van de 20e eeuw veel met drukkingsfosfenen geëxperimenteerd om andere bewustzijnstoestanden te verkrijgen.


</doc>
<doc id="232788" url="https://nl.wikipedia.org/wiki?curid=232788" title="Pathologische fosfenen">
Pathologische fosfenen

Pathologische fosfenen is de verzamelnaam voor alle fosfenen die ontstaan op een "ongezonde" manier.

De meest voorkomende pathologische fosfenen ontstaan door:


</doc>
<doc id="232794" url="https://nl.wikipedia.org/wiki?curid=232794" title="Humaan herpesvirus 8">
Humaan herpesvirus 8

Humaan herpesvirus 8 (HHV-8), ook wel Kaposi's sarcoma associated herpesvirus (KSHV) genoemd, is algemeen aanvaard als de veroorzaker van kaposisarcoom. Het kaposisarcoom (KS) werd genoemd naar de Hongaarse dermatoloog Moritz Kaposi (1837-1902), die eerst de symptomen van deze ziekte in 1872 beschreef. KS gaf bruinachtig-rood aan blauwachtig-rode gelijktijdige knobbeltjes die in koepelvormige tumors neigden te vergroten. Soortgelijke gezwellen werden gevonden in maag, strottenhoofd, lever, luchtpijp en darmen. De veroorzaker van deze vorm van kanker was in die tijd nog niet gevonden.

KS was historisch zeer zeldzaam en werd hoofdzakelijk gevonden bij oudere mannen van mediterrane of Afrikaanse oorsprong of in personen die een verzwakt immuunsysteem hadden, zoals na een orgaantransplantatie. KS wordt gekend als een traaggroeiende kanker, en de patiënten zouden eerder sterven met, dan door, KS. Deze vorm van KS wordt nu klassieke KS genoemd.

In de vroege jaren 1980 werd een agressievere vorm van KS gezien in de patiënten met aids. Vanaf de jaren 1980 bestudeerden de onderzoekers meer intensief deze vorm van de ziekte, in de hoop dat het de oorzaak van aids zou kunnen openbaren. In 1994, isoleerden Yuan Chang en Patrick Moore, bij de Colombia-universiteit in de stad New York, stukken viraal DNA uit KS-weefsel. De identiteit van dit DNA toonde aan dat het van een nieuw virus komt, dat tot de familie van herpesviridae behoort. Dit nieuwe geïdentificeerde virus werd humaan herpesvirus 8 (HHV-8) genoemd.

KS letsels ontstaan door aantasting van de intima van de bloedvaten en komen tot uiting ter hoogte van de huid als paarse knobbels. Metastase kan optreden naar lymfeklieren en ingewanden.

Vandaag de dag, is rond 5% van de algemene bevolking van Westelijk Europa en de V.S. besmet met HHV-8. De risicogroepen zijn homoseksuele mannen met aids en de bevolking van Centraal Afrika. Het risico dat KS zich ontwikkelt is 20.000 keer groter bij aidspatiënten dan in de rest van de bevolking, en 300 keer groter dan bij andere patiënten die een verzwakt immuunsysteem hebben. KS is daarmee de meest voorkomende vorm van kanker met aids. Wegens de verhoging van het aantal aidspatiënten in Afrika is KS de vaakst gemelde vorm van kanker in sommige Afrikaanse landen geworden en neemt daarmee epidemische vormen aan. Soms is KS zelfs het eerste teken dat een patiënt aids heeft.

HHV-8 is een uniek menselijk tumorvirus. Het virus heeft genen in het genoom die hoge gelijkenis hebben met humane genen, wat betekent dat deze genen waarschijnlijk een menselijke oorsprong hebben en dat het virus dit in de loop der tijd gestolen heeft om ze vervolgens op te nemen in zijn eigen virale genoom. Deze genen kunnen het virus helpen bij het ontwijken van het immuunsysteem en het veroorzaken van tumoren. Naast KS is HHV-8 ook gelinkt aan Primary Effusion Lymphoma (PEL) en Multiple Castleman's Disease (MCD).

HHV-8 behoort tot de dsDNA-virussen en is het eerste tot nu toe ontdekte humane rhadinovirus.



</doc>
<doc id="232905" url="https://nl.wikipedia.org/wiki?curid=232905" title="Carina (luchtwegen)">
Carina (luchtwegen)

De carina is het onderste deel van de luchtpijp (of trachea). De carina vormt de splitsing van de luchtpijp in de twee hoofdluchtwegen (linker en rechter hoofdbronchus). 

Het woord carina betekent kiel in het Latijn.


</doc>
<doc id="233112" url="https://nl.wikipedia.org/wiki?curid=233112" title="IJszak">
IJszak

Een ijszak is een plastic zak die ijsblokjes bevat om bijvoorbeeld een zwelling (hematoom) tegen te gaan.

Sommige commercieel verkrijgbare ijszakken ("coldpack" genoemd) bevatten een gel die niet vast wordt in de diepvries, zodat de ijszak makkelijker goed aangedrukt kan worden.

Water (ijs) en de gebruikte gel zijn stoffen met een hoge soortelijke warmtecapaciteit (bijvoorbeeld ammoniumnitraat), wat betekent dat ze veel warmte kunnen opnemen per massa-eenheid.


</doc>
<doc id="233361" url="https://nl.wikipedia.org/wiki?curid=233361" title="FPC Veldzicht">
FPC Veldzicht

Forensisch Psychiatrisch Centrum (FPC) Veldzicht is een rijksinrichting voor terbeschikkinggestelden (tbs'ers) en ligt in Balkbrug aan de weg naar Ommen.

FPC Veldzicht is één van de 10 tbs-klinieken waar tbs ten uitvoer wordt gebracht. Deze kliniek is van het Rijk en valt onder het Ministerie van Justitie.

In Balkbrug aan de Ommerschans is in 1818 de bedelaarskolonie "Maatschappij van Weldadigheid" opgericht. In 1819 zijn de terreinen van de Ommerschans in beheer gegeven bij deze Maatschappij. In 1845 is er aan de Ommerschans een Kerk gebouwd voor kolonisten welke bij het instituut hoort. Het bedelaarsgesticht wordt in 1890 opgeheven en in 1894 wordt een rijksopvoedings gesticht voor jeugdigen Veldzicht geopend. In 1930 is dit rijksopvoedingsgesticht weer gesloten, waarna Veldzicht in gebruik genomen wordt in 1933 als inrichting voor terbeschikkinggestelden ("Rijksasyl voor Psychopaten") ter vervanging van het met ruimtegebrek kampende Rijksasyl in het voormalige Pesthuis te Leiden.

De landerijen ten zuiden van het instituut, inclusief de Ommerschans werden lange tijd gebruikt om verplicht op te werken door de bewoners van de verschillende inrichtingen. Werken was een deel van de heropvoeding, rond 1980 is dit buiten gebruik geraakt en werden patiënten niet meer verplicht om te werken.

Het masterplan van de Dienst Justitiële Inrichtingen had, uit oogpunt van bezuinigingen, voorgenomen om een groot aantal justitiële inrichtingen te sluiten. FPC Veldzicht zou volgens dit masterplan op 1 januari 2016 dichtgaan. Hiertegen kwam echter gelijk verzet door zowel medewerkers, dorpsbewoners als de gemeente Hardenberg.

Op 11 oktober 2013 werd bekendgemaakt dat deze beslissing deels wordt teruggedraaid en dat de kliniek open blijft. Het aantal tbs-plaatsen wordt wel teruggebracht. Dit wordt deels opgevangen doordat Veldzicht vreemdelingen met psychiatrische problematiek gaat opvangen.

Website van FPC Veldzicht


</doc>
<doc id="233588" url="https://nl.wikipedia.org/wiki?curid=233588" title="Slokdarmafsluiting">
Slokdarmafsluiting

Een slokdarmafsluiting of oesofagusatresie is een aangeboren afwijking bij het pasgeboren kind, waarbij de slokdarm niet goed is aangelegd. De aansluiting van de keel naar de maag is daarbij afgesloten (atresie is het afwezig zijn van een normale lichaamsopening). Deze aandoening komt in Nederland bij ca. 1 op de 5000 geboortes voor en is de meest voorkomende vorm van atresie van het maag-darmkanaal.

Voor de geboorte zal de schade veelal beperkt blijven (afhankelijk van de vorming van een polyhydramnion omdat de foetus nog voor zijn ademhaling niet afhankelijk is van zijn longen maar stofwisseling uitvoert via de navelstreng. De longen zijn dan namelijk nog gevuld met vruchtwater (amnionvocht). Wanneer er echter sprake is van een slokdarmatresie kan de foetus het vruchtwater niet drinken en resorberen in de darm, wat normaliter wél gebeurt. Hier ten gevolge van zal zich vruchtwater ophopen binnen het vruchtvlies wat zich tot een bolle buik bij de zwangere zal manifesteren. Dit wordt een polyhydramnion genoemd en dit kan schadelijk zijn voor de foetus omdat deze als het ware verdrukt kan worden.

Na de geboorte is de situatie voor de pasgeborene echter levensbedreigend doordat de longen dan nog vol zitten met vruchtwater, waardoor de baby niet kan ademhalen en cyanotisch ziet. Daarnaast kan de baby niet slikken en dus niet drinken of eten. Omdat speeksel bijvoorbeeld niet doorgeslikt kan worden zal er speekselvloed te zien zijn waardoor de baby bellen gaat blazen. Typerend is ook het blafhoestje (zeehondenblaf).

Deze aanlegstoornis ontstaat in de eerste zes weken van de ontwikkeling van het ongeboren kind, doordat de splitsing van de latere luchtpijp van de latere slokdarm (die tot dan één kanaal vormen) verkeerd verloopt. In de vierde week van de embryonale ontwikkeling ontwikkelt zich een uitstulping vanuit de voordarm van het embryo. Vanuit deze uitstulping, de laryngeotracheale divertikel, ontstaan:

• Het strottenhoofd (larynx) met o.a. de stembanden en de schildklier

• De luchtpijp (trachea)

• De Longknoppen van waaruit de twee longen ontstaan

Wanneer er een defect ontstaat in de scheiding tussen de uitstulping met de luchtpijp en de slokdarm, kan dit een blind eindigende slokdarm tot gevolg hebben wat vaak geassocieerd is met een zogenaamde tracheo-oesofageale fistel. Het septum (tussenschot) wordt rond dezelfde periode gevormd als die van de longvertakking.

Aangeboren afwijkingen kunnen gepaard gaan met andere geassocieerde afwijkingen. Dit zijn VACTRL-geassocieerde afwijkingen. VACTRL staat voor:


Een slokdarmatresie is een spoedgeval waarbij een chirurgische ingreep binnen 48 uur na de geboorte geïndiceerd is, om de aansluiting tot stand te brengen. Allereerst zijn pre-operatieve interventies van belang met welke de preventie van aspiratie wordt beoogd en hiermee de operatie wordt geoptimaliseerd. Het is van belang de luchtwegen vrij te houden, reflux vanuit de maag tegen te gaan en de fysieke gesteldheid van de baby te stabiliseren.

Deze operatie wordt al sinds 1939 uitgevoerd. De kansen op herstel zijn over het algemeen goed, indien er geen combinatie met andere aanlegstoornissen is (bijvoorbeeld VACTERL-associatieve afwijkingen). De ingreep leidt in 80-90% van de gevallen tot een effectieve verhelping. Hierbij treden er alleen relatief veel complicaties op als stricturen, naadlekkage, reflux en post-operatieve eetproblemen.

Zonder complicaties van de behandeling of associatieve afwijkingen is de prognose vrij goed. De mortaliteit (sterftecijfer) is laatste decennia sterk gedaald tot 10-20%. Morbiditeit (ziektecijfer) ten gevolge van chirurgische is daarentegen nog aanzienlijk (zie behandeling). In de eerste levensjaren houdt het patiëntje namelijk in meerdere of mindere mate problemen met slikken.

Ook kan de luchtpijp als gevolg van de uitgezette slokdarm, dan wel door de zwakkere aanleg, slapper zijn, waardoor bij de patiënt benauwdheid ontstaat (tracheamalasie}. Soms zijn aanvullende operaties nodig om slikproblemen of problemen met zuur uit de maag of met de verslapte luchtpijp op te lossen. Uit een doctoraalstudie blijkt, dat de meeste patiënten op latere leeftijd geen beperkingen ervaren als gevolg van de (operatief herstelde) aanlegstoornis.



</doc>
<doc id="233763" url="https://nl.wikipedia.org/wiki?curid=233763" title="Nederlandse Vereniging voor een Vrijwillig Levenseinde">
Nederlandse Vereniging voor een Vrijwillig Levenseinde

De Nederlandse Vereniging voor een Vrijwillig Levenseinde, tot 2006: Nederlandse Vereniging voor Vrijwillige Euthanasie (NVVE), is een Nederlandse vereniging met als primaire doelstelling het bespreekbaar maken van euthanasie. De NVVE spreekt liever van een vrijwillig levenseinde, anderen spreken van geassisteerde levensbeëindiging of zelfdoding. Daarbij probeert men de dood-op-verzoek maatschappelijk aanvaardbaar te maken en ook rechten en plichten op te nemen in de Nederlandse wetgeving. De vereniging streeft naar erkenning als mensenrecht dat mensen kunnen kiezen voor een vrijwillig levenseinde en hulp daarbij kunnen krijgen.

De NVVE werd op 23 februari 1973 in het Friese Vinkega opgericht. Directe aanleiding tot de oprichting was de zaak-"Postma". De Friese huisarts Truus Postma werd door het Openbaar Ministerie voor het gerecht gedaagd omdat zij op 19 oktober 1971 haar terminaal zieke moeder een dodelijke dosis morfine had toegediend. Hiertoe was zij gekomen omdat haar moeders verzoek tot euthanasie meerdere keren was afgewezen. Dorpelingen van de vrouw begonnen een handtekeningenactie waarna de zaak landelijk - en internationaal - bekend werd. De rechtszaak was een grote euthanasiezaak en startte de euthanasiediscussie in Nederland.

Na meer dan 30 jaar strijden bereikte de NVVE één van haar voornaamste doelstellingen met het op 1 april 2002 in werking treden van de "Wet toetsing levensbeëindiging op verzoek en hulp bij zelfdoding". De vereniging vindt dat er naast deze medische route (hulp van een arts) ook een autonome route mogelijk moet worden in Nederland (pil van Drion).Ook heeft de vereniging het gedachtengoed van het burgerinitiatief Uit Vrije Wil overgenomen, die hebben gepleit voor het mogelijk maken van hulp bij euthanasie door hulpverleners (niet-artsen). De NVVE staat voor het zelfbeschikkingsrecht op een waardig levenseinde. 

De NVVE heeft ruim 163.000 leden (2015), met 28 medewerkers op het kantoor in Amsterdam en 145 vrijwilligers in Nederland. 



</doc>
<doc id="233857" url="https://nl.wikipedia.org/wiki?curid=233857" title="Latah (psychische aandoening)">
Latah (psychische aandoening)

Latah is een psychische aandoening die voornamelijk voorkomt in Zuidoost-Azië. Wie aan deze aandoening lijdt, heeft pathologisch sterke reacties op schrik of verrassing. Hierbij gaat de zelfbeheersing verloren en treden echolalie en imitatie van acties van anderen op. Opvallend is ook dat lijders vrijwel willoos opdrachten van anderen opvolgen. De aandoening komt voornamelijk bij volwassen vrouwen voor.

Hoewel er enige discussie bestaat over de status van de aandoening (volgens sommigen zou het om gefingeerde symptomen gaan), wordt de persoon doorgaans niet als verantwoordelijk voor haar of zijn daden gezien.

In Jemen en de Amerikaanse staat Maine zijn vergelijkbare aandoeningen waargenomen, maar in hoeverre er verband bestaat tussen de aandoeningen is nog onbekend.

Volgens de westerse classificatie zou de aandoening omschreven kunnen worden als dissociatieve stoornis niet anderszins omschreven.



</doc>
<doc id="234199" url="https://nl.wikipedia.org/wiki?curid=234199" title="Tussenwervelschijf">
Tussenwervelschijf

Een tussenwervelschijf (lat.: "discus intervertebralis") vinden we in de wervelkolom tussen twee afzonderlijke wervels. Tussenwervelschijven bestaan uit een ring van vezelig kraakbeen (lat.: "anulus fibrosus") met in het midden een geleiachtige kern (lat.: "nucleus pulposus"). Ze zijn enigszins elastisch en dragen zo bij aan de schokdemping. Bij een hernia van de rug ligt de oorzaak in een beschadiging van de tussenwervelschijf.

De tussenwervelschijven bestaan uit een buitenste "anulus fibrosus", hetwelke het binnenste "nucleus pulposus" omringt. De anulus fibrosus is een bindweefselring die krachten op gelijke mate verdeelt over de gehele schijf. De nucleus pulposus bestaat uit losse vezels in een mucoproteïne-gelei. De nucleus van de schijf gedraagt zich als een schokdemper die de impact van de dagelijkse activiteiten absorbeert en de twee wervellichamen gescheiden houdt. Wanneer een persoon een hernia ontwikkelt wordt de geleiachtige substantie van de nucleus pulposus niet meer tegengehouden door de anulus fibrosus. Dit veroorzaakt een uitstulping van de nucleus pulposus, waardoor soms druk uitgeoefend wordt op een zenuw die nabij de schijf gelegen is. Dit leidt tot symptomen die lijken op die van ischias, maar dus een andere oorzaak hebben, een radiculair syndroom.

Bij het ouder worden dehydreert de nucleus pulposus waardoor zijn vermogen tot schokdemping gelimiteerd wordt. De anulus fibrosus wordt zwakker. Bij sommige personen veroorzaakt dit geen significante pijn, bij anderen daarentegen kan één of beide van deze processen tot chronische pijn leiden.

De anulus fibrosus kan scheuren door een kwetsuur of door het ouder worden. Hierdoor kan de nucleus pulposus buitentreden door de beschadigde bindweefselring. Dit wordt "discus hernia" genoemd. Aan de dorsale zijde van de schijf treden verscheidene belangrijke spinale zenuwen uit naar allerlei organen, weefsels, extremiteiten, etc. Het komt frequent voor dat een discus hernia druk uitoefent tegen deze zenuwvezels wat kan leiden tot een uitstralende pijn, een doof gevoel, krachtvermindering en een bewegingsbeperking. Bovendien kan het contact van de gelei van de nucleus pulposus, wat verscheidene ontstekingseiwitten bevat, met een zenuw leiden tot significante pijn. Deze zenuwgerelateerde pijn wordt "radiculaire pijn" genoemd.


</doc>
<doc id="234211" url="https://nl.wikipedia.org/wiki?curid=234211" title="Transplantatie">
Transplantatie

Een transplantatie is het vervangen van een slecht of geheel niet meer functionerend orgaan van een patiënt, meestal door dat van een donor. Organen die getransplanteerd kunnen worden, zijn bijvoorbeeld het hart, de huid, de longen, de nieren, het pancreas (alvleesklier), hoornvlies en de lever. Ook gedeelten van organen zoals huid, lever of beenmerg worden getransplanteerd.

Het lichaam beschouwt vreemde cellen als een vijandige infectie en zal ze vernietigen (afstoting onder invloed van MHC-I-receptoren). Normaal is dit een goedaardig mechanisme, waardoor ziekten voorkomen worden, maar bij een transplantatie is het een groot probleem.

Om afstoting te vermijden, gebruikt men een zgn. histocompatibele donor; de kans is groot dat een familielid dat is, maar het kan ook iemand anders zijn. Soms is de patiënt donor voor zichzelf, bijvoorbeeld bij huidtransplantaties. In dat geval zal geen afstoting optreden. Om te weten of het te transplanteren weefsel niet zal afgestoten worden, wordt in een laboratorium het weefseltype van het donororgaan bepaald. Deze informatie wordt opgeslagen in een databank, zodat snel het juiste donorweefsel kan teruggevonden worden in de weefselbank.

Als er een acute afstoting tegen het nieuwe lichaamsvreemde orgaan plaatsvindt, gebeurt dit meestal in de eerste zes tot twaalf maanden na de transplantatie. Bij een acute afstoting kunnen antilichamen geproduceerd worden die zich tegen het orgaan richten. Orgaanschade door plaatselijke ontstekingsreacties zijn het gevolg.
Ook na deze eerste periode blijft de kans op afstoting van het orgaan bestaan. De kans op een acute afstoting is weliswaar klein geworden, maar chronische afstoting kan nog steeds wel plaatsvinden. Chronische afstoting is het langzaam minder worden van de orgaanfunctie.
Wel blijft het nodig dat de patiënt de rest van zijn leven dagelijks een aantal antiafstotingsmedicijnen inneemt, zogenaamde immuunsuppressiva. Hierdoor is hij wel vatbaarder voor andere simpele infecties zoals een verkoudheid of griep.

Soms wil iemand een orgaan doneren aan een familielid maar is dit niet direct mogelijk, bijvoorbeeld door een verschil in bloedgroep of fysieke locatie van de donor en de ontvanger. Dan kan de donor zijn orgaan aan een ander doneren, bijvoorbeeld iemand die hoog op de wachtlijst staat, en de ontvanger krijgt dan (met prioriteit) een orgaan van een reguliere donor.



</doc>
<doc id="234406" url="https://nl.wikipedia.org/wiki?curid=234406" title="Geabsorbeerde dosis">
Geabsorbeerde dosis

De geabsorbeerde dosis is een maat van energie die straling in een medium achterlaat. Het is gelijk aan de energie per eenheid massa, en heeft zo de eenheid J/kg, die de naam gray (Gy) heeft gekregen. Het is te berekenen met de volgende formule:

formula_1

De geabsorbeerde dosis is evenwel geen goede indicator voor het biologische effect. 1 Gy alfastraling is biologisch veel schadelijker dan 1 Gy fotonenstraling. 



</doc>
<doc id="234436" url="https://nl.wikipedia.org/wiki?curid=234436" title="Genitaal retractiesyndroom">
Genitaal retractiesyndroom

Genitaal retractiesyndroom (GRS, vaak ook aangeduid met koro) is de naam van een groep psychische aandoeningen waarbij de lijder vreest dat de externe geslachtsdelen krimpen of zich in het lichaam terugtrekken. Vaak vreest men dat de aandoening dodelijk is. Gezien het verspreidingsgebied worden de aandoeningen doorgaans beschouwd als cultuurgebonden syndromen.

GRS komt voornamelijk bij mannen voor. Er zijn echter ook gevallen bekend waarbij vrouwen de angst hebben voor het krimpen of verdwijnen van tepels en borsten.

Een kenmerkende episode ontstaat als een man urineert in de kou of gepreoccupeerd is met masturbatie, overspel, impotentie of ruzie met zijn partner. Het is normaal dat de penis in zo'n geval kleiner wordt, maar bij de GRS-lijder ontstaat grote angst en paniekaanvallen zijn geen uitzondering. In de meeste gevallen slaat de angst over op anderen in de omgeving en kan zelfs een epidemie ontstaan (bijvoorbeeld in Singapore in 1967). Individuele gevallen zijn relatief zeldzaam, maar niet onbekend.

In grote lijnen zijn twee groepen te onderscheiden:

Koro wordt doorgaans als ziekte beschouwd, terwijl suo yang (letterlijk: krimpende penis) meer wordt gezien als een afname van het yang onder invloed van bijvoorbeeld koud weer (dat yin is). Vergelijkbare syndromen worden in andere culturen doorgaans aangeduid met de lokale naam.

Ook bij het dhatsyndroom komt soms angst voor het krimpen van de penis voor.


</doc>
<doc id="234532" url="https://nl.wikipedia.org/wiki?curid=234532" title="Hypospadie">
Hypospadie

Hypospadie is een aangeboren afwijking waarbij de plasbuis van mannen niet uitmondt aan de top van de penis, maar aan de onderkant van de eikel of zelfs halverwege of aan de basis van de penis. Deze aangeboren afwijking is niet zeldzaam: het komt voor bij 1 op de 200 à 300 jongens.

Hypospadie kent veel varianten met verschillende ernst. De lichtste vormen hebben een aan de onderzijde openliggende voorhuid en een plasgaatje dat enkele millimeters van de normale plaats afwijkt. Bij de ernstigste vormen kan de plasbuis uitmonden in of achter de balzak en kan het zelfs voorkomen dat direct na de geboorte het geslacht van de pasgeborene pas na verder onderzoek is vast te stellen. In ongeveer 50% van de gevallen gaat hypospadie samen met een aangeboren kromstand van de penis die operatieve correctie nodig maakt.

Behalve functionele problemen met plassen en met seksuele gemeenschap worden afwijkingen aan de geslachtsorganen vaak als psychologisch zeer belastend ervaren. Typische voorbeelden hiervan zijn schaamte bij gezamenlijk omkleden/douchen en angst voor het aangaan van (al dan niet seksuele) relaties.

De meeste jongens met hypospadie worden rond de leeftijd van 7-10 maanden geopereerd. Reden hiervoor is dat de penis dan voldoende ontwikkeld is om geopereerd te kunnen worden. Vroeg opereren heeft het voordeel dat de ingreep achter de rug is voordat de jongen het verband tussen jongen zijn en penis heeft gelegd. Ook groeit de penis op die leeftijd amper, wat het herstel na de operatie ten goede komt. Vroeg opereren heeft als bijkomstig voordeel dat het kind na de operatie, al dan niet met een nabehandeling met een blaascatheter, spontaan gaat plassen; een 5-jarige kan dit dagen tegenhouden.

Bij het herstel van de plasbuis, wordt soms de voorhuid gebruikt. Lichte vormen van hypospadie zonder kromstand hebben, behoudens moeilijk mikken tijdens plassen en een afwijkend cosmetisch aspect, geen belangrijke gevolgen voor seksualiteit. Ernstige vormen, zeker in combinatie met ernstige kromstand, hebben uitgebreide correctie nodig om een normaal seksueel bestaan mogelijk te maken. Ongeveer de helft van de hypospadieën kan in dagbehandeling worden gecorrigeerd. Ernstige vormen kunnen tot 10 dagen na operatie een blaascatheter voor urineafvoer nodig hebben.

Hypospadiechirurgie geldt als technisch lastige plasbuischirurgie, waarvoor ervaren kinderurologen nodig zijn. Het aantal complicaties ligt rond de 20%, maar deze zijn gelukkig meestal in dagbehandeling te corrigeren. Het gaat dan meestal om een klein lek, een nauw plasgaatje of een littekenrand.

Onderzoek van de Radboud Universiteit in Nijmegen in 2006 heeft de diverse risicofactoren aangetoond voor hypospadie: zwangerschappen op latere leeftijd, vruchtbaarheidsbehandeling (waaronder DES) en blootstelling van de vader aan hormoonverstorende pesticiden. Ook roken of medicijngebruik tijdens de zwangerschap, geeft een verhoogde kans op hypospadie.
Daarnaast is er een verhoogd risico indien zwangere moeders onvoldoende vitamine B12 (cobalamine) consumeren. Omdat vitamine B12 niet in planten voorkomt wordt door diëtisten iedereen die grotendeels plantaardig eet aangeraden om B12-supplementen te slikken. Hypospadie kan erfelijk zijn; in circa één op de drie gevallen is een voorgeschiedenis van hypospadie in de familie.

Een aan hypospadie verwante aandoening is epispadie.
Hypospadie komt ook wel eens voor in combinatie met Spina bifida ('Open rug').



</doc>
