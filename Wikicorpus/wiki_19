<doc id="1354810" url="https://nl.wikipedia.org/wiki?curid=1354810" title="Geneeskundige Hulpverleningsorganisatie in de Regio">
Geneeskundige Hulpverleningsorganisatie in de Regio

De Geneeskundige Hulpverleningsorganisatie in de Regio (GHOR) is de overheidsorganisatie die verantwoordelijk is voor de coördinatie van geneeskundige hulpverlening bij zware ongevallen en rampen. Naast brandweer, politie en gemeente is de GHOR een van de 'kolommen' (vaak de witte kolom genoemd) van de rampenbestrijding. De GHOR maakt deel uit van een veiligheidsregio.

Anders dan politie, brandweer en ambulancediensten is de GHOR geen hulpdienst. De GHOR is een organisatie die ervoor moet zorgen dat bij grote ongevallen en rampen, de verschillende organisaties die zich met geneeskundige hulpverlening bezighouden (ambulancediensten, Gnk-C, ziekenhuizen, huisartsen, GGD, GGZ, RIAGG enz.), samen één hulpverleningsketen vormen.

Bij een ramp, crisis of zwaar ongeval komt de 'warme organisatie' in actie. Dit houdt in dat er een leiding- en coördinatiestructuur over de geneeskundige hulpverlening wordt gelegd met leidinggevenden die er in de dagelijkse zorg niet zijn. Dit zijn bijvoorbeeld de Officier van Dienst Geneeskundig, de Algemeen Commandant Geneeskundige Zorg en het Hoofd Informatie Geneeskundige Zorg. De hoogste GHOR-ambtenaar is de Directeur Publieke Gezondheid, de directeur van de GGD. Deze ambtenaar is de hoogst leidinggevende binnen zowel de koude als de warme GHOR-organisatie.

Uitgangspunt van de GHOR is, dat iedereen datgene blijft doen wat hij normaal gesproken ook doet. Ziekenhuizen blijven dus gewonden opnemen en behandelen, huisartsen blijven huisartsenzorg verlenen. Het bijzondere zit hem met name in de hoeveelheid patiënten die men ineens te verwerken krijgt en in de intensievere samenwerking met andere zorginstellingen en met politie, brandweer en gemeente. De taak van de GHOR-leidinggevende is met name om deze samenwerking goed te laten verlopen. Bij grotere incidenten kan de GHOR opschalen. Er kan ook een Mobiel Medisch Team ter plaatse worden gestuurd of een Geneeskundige Combinatie. Indien er meer ambulances nodig zijn dan in de regio beschikbaar zijn, kan een beroep gedaan worden op de ambulance van andere regio's.

Het gaat om de uitvoering van twee hoofdprocessen en deelprocessen.

Als er geen ramp of zwaar ongeval is, houdt het GHOR-bureau zich bezig met het organiseren van oefeningen, het samen met crisispartners opstellen van rampbestrijdingsplannen, incidentbestrijdingsplannen enzovoort. Dit heet de 'koude organisatie'. Daarnaast adviseert de GHOR samen met de brandweer en vaak ook de politie de gemeenten over de preventief geneeskundige voorwaarden bij (grootschalige) evenementen.

"Indeling van GHOR-regio's per 2013. De grenzen komen overeen met die van de veiligheidsregio's."



</doc>
<doc id="1354834" url="https://nl.wikipedia.org/wiki?curid=1354834" title="Centrale Post Ambulancevervoer">
Centrale Post Ambulancevervoer

De Centrale Post Ambulancevervoer (CPA) is een onderdeel van de Geneeskundige Hulpverlening bij Ongevallen en Rampen. Ze is verantwoordelijk voor het verzorgen van ambulances voor mensen die al dan niet spoedeisende medische hulp nodig hebben. Hieronder valt het 'besteld vervoer' van patiënten tussen een zorginstelling, zoals een ziekenhuis en een andere locatie.

Bij een incident wordt een beller naar het alarmnummer 112 doorgeschakeld naar de CPA, die normaal gesproken in de gemeenschappelijk met brandweer en politie beheerde meldkamer gevestigd is. De CPA regelt de benodigde ambulance(s), Officier van Dienst en andere eenheden zoals het Mobiel Medisch Team of een Geneeskundige Combinatie.



</doc>
<doc id="1355956" url="https://nl.wikipedia.org/wiki?curid=1355956" title="Fructosemalabsorptie">
Fructosemalabsorptie

Fructosemalabsorptie is een aandoening waarbij fructose (vruchtensuiker) niet of in onvoldoende hoeveelheden kan worden geresorbeerd omdat het transport ervan in de slijmlaagcellen (enterocyten) van de dunne darm niet goed werkt. In Midden-Europa lijdt 30 à 40% van de bevolking aan deze aandoening. Normaal vindt resorptie plaats door glucosetransporter GLUT-5, maar deze werkt waarschijnlijk niet naar behoren bij fructosemalabsorptie. Als gevolg daarvan wordt opname van fructose verhinderd en is de concentratie in de dikke darm verhoogd. Darmflora in de dikke darm zetten fructose om in onder andere kooldioxide en waterstof. De gevolgen van te hoge blootstelling aan fructose zijn winderigheid, diarree, misselijkheid en buikpijn. Patiënten krijgen te maken met deze symptomen als zij voedingsstoffen met veel fructose en weinig glucose binnenkrijgen, zoals appel, peer, mango, druif en honing. Fructosemalabsorptie treedt vaak samen op met lactose-intolerantie.


</doc>
<doc id="1356203" url="https://nl.wikipedia.org/wiki?curid=1356203" title="Capillaire elektrometer">
Capillaire elektrometer

De capillaire elektrometer is een meetinstrument voor het detecteren van kleine veranderingen in elektrische spanningen. Dit instrument werd in 1872 uitgevonden door de Franse natuurkundige Gabriel Jonas Lippmann en is daarom ook bekend als de Lippmann elektrometer.

Het meetinstrument bestaat uit een glazen U-vormige buis die dik is aan de ene kant en zeer dun is aan de andere kant. Het dunne uiteinde werkt hierbij als een capillaire buis. De U-buis is half gevuld met kwik, met een kleine hoeveelheid verdund zwavelzuur boven op het kwik in de capillaire buis. Metalen aansluitdraden zijn verbonden aan het dikke uiteinde in het kwik en aan het dunne uiteinde in het zwavelzuur.

Wanneer een elektrische impuls arriveert zal deze de oppervlaktespanning van het kwik veranderen, waardoor het kwikniveau in de capillaire buis iets omhoog zal springen. Met een lamp – gericht op de overgang kwik-zwavelzuur – en een beweegbare fotografische plaat kunnen deze veranderingen vastgelegd worden.

Met behulp van dit instrument was het de Franse onderzoeker Étienne-Jules Marey in 1876 gelukt om de actiestromen in het hart van een kikker en een schildpad vast te leggen. Later, in 1887, wist Augustus Desiré Waller hiermee om het eerste elektrocardiogram van een menselijk lichaam te maken. Nadeel was dat dit instrument de hartslag niet rechtstreeks registreert. Ingewikkelde wiskundige berekeningen waren noodzakelijk om de traagheid van het kwik te compenseren en te achterhalen wat de meetresultaten nu werkelijk betekenden.

Ondanks de verbeteringen die werden doorgevoerd (onder andere door Willem Einthoven) bleek al snel dat de capillaire elektrometer ongeschikt was om een nauwkeurige meting van de hartslag te maken.


</doc>
<doc id="1356684" url="https://nl.wikipedia.org/wiki?curid=1356684" title="Kirstine Nolfi">
Kirstine Nolfi

Kirstine Nolfi (1881 – 1957) was een Deense arts en bepleiter van levend voedsel.

Nolfi ontdekte in 1941 een gezwel in haar rechterborst, wat een kwaadaardige tumor bleek te zijn. Haar behandelend arts ontraadde haar een biopsie. Door een biopsie zou de bloedstroom geactiveerd worden en zouden metastasen kunnen optreden. Op advies van de Zwitserse arts Bircher Benner paste ze haar voedingspatroon aan. Ze at alleen nog rauwe, onbewerkte voeding. De tumor verdween, slechts littekenweefsel bleef achter. Haar verklaring hiervoor was dat de resterende kankercellen bijeengehouden werden door het bindweefsel. 

Collega-artsen zagen dit niet als bewijs voor de werkzaamheid van deze therapie en zetten haar uit haar ambt. Overtuigd van de kracht van levend voedsel bleef ze desondanks haar overtuiging uitdragen.

Nolfi richtte het sanatorium "Humlegaarden" op in het plaatsje Humlebaek, ongeveer 50 kilometer ten noorden van Kopenhagen. Hier ondergingen duizenden mensen ter genezing en voorkoming van kanker en andere degeneratieve ziekten het levend voedsel-dieet en andere natuurlijke therapieën, zoals zonnebaden, slapen in de buitenlucht, voldoende beweging en ontspanning.

Knoflook was volgens haar het beste medicijn, vanwege de stof allicine. Deze heeft een antibacterieel effect.

Nolfi beschreef haar ervaringen en die van anderen in het boek "Levende føde" (1944). De eerste druk van de Nederlandse vertaling verscheen in 1950 onder de titel "Levend voedsel".

"Humlegaarden" bestaat nog steeds en er worden nog altijd patiënten met kanker behandeld.





</doc>
<doc id="1356846" url="https://nl.wikipedia.org/wiki?curid=1356846" title="Augustus Desiré Waller">
Augustus Desiré Waller

Augustus Desiré Waller (Parijs, 18 juli 1856 – Londen, 11 maart 1922) was een Brits fysiologisch wetenschapper. Met behulp van de capillaire elektrometer was hij de eerste die een elektrocardiogram van de mens registreerde. Zijn werk werd voortgezet en verbeterd door Willem Einthoven.

Waller was de zoon van de vooraanstaand wetenschapper Augustus Volney Waller (van de "Wallerian zenuw degeneratie"). Na het overlijden van zijn vader in 1870 verhuisde zijn familie naar Schotland, waar hij zijn opleiding voltooide. Hij studeerde geneeskunde in Aberdeen en Edinburgh en verkreeg zijn Doctor of Medicine in 1881.

Zijn eerste professionele opdracht was in 1883 als docent fysiologie aan de "London School of Medicine for Women". Hier ontmoette hij zijn toekomstige vrouw, studente medicijnen Alice Mary Palmer. Ze hielp bij zijn onderzoek en was coauteur van sommige manuscripten. In 1884 werd hij tevens docent fysiologie aan het St Mary's Hospital, waaraan hij de rest van zijn leven verbonden bleef. In 1903 werd hij benoemd tot ereprofessor aan de universiteit van Londen en kort daarna, raadgevend cardioloog bij het "National Heart Hospital".

Kort na het overlijden van zijn vrouw, overleed Augustus Desiré Waller op 65-jarige leeftijd aan een hartaanval.

Waller richtte zijn onderzoek met name in het opkomende gebied van de elektrofysiologie. In 1842 had de Italiaanse natuurkundige Carlo Matteucci aangetoond dat in dieren de hartslag werd voorafgegaan door een elektrische stroompuls. Hierop volgende probeerden wetenschappers, waaronder Waller, deze elektrische stromen te meten.

Op zoek naar een geschikt meetinstrument die deze zeer zwakke stroompjes kon meter kwam Waller in aanraking met de capillaire elektrometer van Gabriel Jonas Lippmann. Deze bestaat uit een dunne glazen buis met kwik op de bodem en verdund zwavelzuur daarbovenop. Een verandering in de elektrische lading zal de oppervlaktespanning van het kwik wijzigen, waardoor het kwikniveau in de capillaire buis op en neer beweegt. Maar zelfs met deze gevoelige elektrometer zag Waller maar minuscule bewegingen in het kwikniveau bij elke hartslag. Daarop besloot hij deze veranderingen vast te leggen op een beweegbare fotografisch plaat, voortgetrokken door een speelgoedtreintje.

Tot 1887 werden deze experimenten voornamelijk uitgevoerd op proefdieren omdat de meetelektroden direct op het hart geplaatst moesten worden wilde men een meetbaar signaal krijgen. Toen kreeg Waller een idee: het menselijk lichaam geleid tot op zekere hoogte elektriciteit, dus waarom de elektroden niet rechtstreeks op het lichaam aanbrengen in plaats van op het hart. Met zichzelf en zijn bulldog Jimmy als proefpersoon ging hij aan de slag.

Om goed elektrisch contact te maken gebruikte hij metalen potten gevuld met zout water waarin hij handen en voeten kon dompelen. Hij ontdekt dat hij een meetbare elektrische puls kreeg met de linkervoet in de ene pot en de rechterhand in de andere. Op deze wijze wist hij als eerste een registratie vast te leggen van de hartslag van een mens.

Zijn hele carrière door ontving Waller vele prijzen en erkenningen uit Groot-Brittannië en daarbuiten. Net als zijn vader, werd Waller in 1892 gekozen als Fellow of the Royal Society. Hij schreef meer dan 245 artikelen over onderwerpen variërend van ECG en andere cardiologische studies tot anesthesie, zien & horen en botanie.



</doc>
<doc id="1357367" url="https://nl.wikipedia.org/wiki?curid=1357367" title="Hellun Zelluf">
Hellun Zelluf

Hellun Zelluf was een travestie-act van de Nederlandse zanger, presentator en aidsactivist "Geert Vissers" (10 september 1960 – Amsterdam, 26 juni 1992).

Vissers kreeg in de jaren tachtig bekendheid als Hellun Zelluf door optredens in het Amsterdamse Anthony Theater. Later organiseerde en presenteerde hij de travestieshow "Club Chique" in discotheek Club Mazzo, waarin onder andere Nickie Nicole, Agnetha Immergeil en Vera Springveer optraden. Vanaf 1990 presenteerde Vissers als Hellun Zelluf op de Amsterdamse kabelzender Salto de "Hellun Zelluf Show", later omgedoopt tot de "Gay Dating Show". Het programma was een parodie op de relatieshow "Op Goed Geluk" en had onder andere tot doel om voorlichting te geven over de ziekte aids.

In 1991 richtte Vissers met Marco de Koning (alias "Coby Genezijde") de stichting Hellun Zelluf op. Deze organisatie wilde de voorlichting over aids verbeteren door af te rekenen met het beeld van het zielige hiv-slachtoffer en de tragische aidspatiënt en haalde onder andere geld op voor de bekostiging voor een speciaal ligbad voor de aidsafdeling van het Academisch Medisch Centrum.

Plannen om de "Gay Dating Show" op de nationale televisie uit te zenden vonden geen doorgang omdat Vissers zelf te ziek werd. Hij overleed in 1992 op 31-jarige leeftijd aan de gevolgen van aids. Ter nagedachtenis werd eind 1992 door de stichting Hellun Zelluf de cd "Hellun's Geloof, Hoop En Lu-Lu-Liefde" uitgebracht, met bijdragen van Vissers zelf en onder andere het trio Zang Voor Vriendschap en de zanger Jan Rot.

Geert Vissers ligt begraven op de Amstelveense begraafplaats Zorgvlied.



</doc>
<doc id="1357572" url="https://nl.wikipedia.org/wiki?curid=1357572" title="Tommy John-operatie">
Tommy John-operatie

Een Tommy John-operatie, ofwel een ulnair collaterale ligamentreconstructie (of UCL), is een operatieve ingreep waarbij een ligament in de mediale elleboog wordt vervangen door een pees van elders in het lichaam (meestal de voorarm, hamstring, knie, of voet). Deze operatie regelmatig uitgevoerd bij honkbalspelers.

De operatie is vernoemd naar Tommy John, een pitcher van de Los Angeles Dodgers die de eerste professionele atleet was die de operatie succesvol onderging in 1974. De operatie werd uitgevoerd door dr. Frank Jobe.

De vervangende pees wordt via gaten die in de ellepijp en het opperarmbeen zijn geboord in een achtvormig patroon gevlochten.
Er is een risico dat het telefoonbotje beschadigd raakt.

Anno 2008 is de kans op volledig herstel na de operatie 85 tot 90 procent, neemt de operatie ongeveer 1 uur in beslag en duurt volledige revalidatie ongeveer een jaar voor pitchers en zes maanden voor positiespelers. In 1974, toen Tommy John de operatie onderging, werd zijn kans nog geschat op 1 op 100. Na de operatie moest John 18 maanden revalideren.



</doc>
<doc id="1358120" url="https://nl.wikipedia.org/wiki?curid=1358120" title="Aura (symptoom)">
Aura (symptoom)

Een aura in de neurologie is het geheel van meestal kortdurende verschijnselen die het begin van een epileptische of migraineaanval vormen. Voluit spreekt men ook over een "aura epileptica" of "epileptische aura". Zij is niet hetzelfde als een prodroom, dat als symptoom de ontwikkeling van een ziekteaanval uren tot soms dagen voor de daadwerkelijke aanval aankondigt en zeer geleidelijk en sluimerend ontstaat. Een aura ontwikkelt zich daarentegen geleidelijk, maar binnen enkele minuten en staat veel meer op de voorgrond dan een prodroom.

Epilepsiepatiënten bij wie een aura een aanval aankondigt, kunnen zich dankzij het aura in een veilige omgeving begeven om de aanstaande aanval af te wachten.

Bij migrainepatiënten die lijden aan migraine met aura gaan een of meer auraverschijnselen vooraf aan de hoofdpijnfase. Bij migraine heeft 99% van de patiënten visuele symptomen, zoals flikkeringen, zigzaglijnen, scotomen, en dergelijke. Ook treden bij 31% sensibele verschijnselen (zoals gevoelloosheid) en bij 18% fatische stoornissen op. Motorische uitvalsverschijnselen kunnen ook optreden in het kader van een aura. Inmiddels is duidelijk dat deze optredende hemiplegie bij sommige patiënten met migraine moet worden gezien in het kader van zeldzame migrainevormen als familiaire hemiplegische migraine (FHM) en sporadische hemiplegische migraine (SHM). De auraverschijnselen bij migraine kunnen elkaar afwisselen en duren elk bij definitie vijf tot zestig minuten.

Andere dan eerder genoemde auraverschijnselen die kunnen optreden zijn onder andere visuele en akoestische hallucinaties, déjà vu-gevoelens, plotselinge stemmingsveranderingen (naar depressieve toestand, woede of euforie).

Het woord aura is afkomstig uit het Latijn, dat het weer als leenwoord van het Oudgrieks αὔρα overnam. Het kent veel betekenissen. De meest gangbare vertaling luidt "koelte", "bries" of "luchtstroom" in zowel het Latijn als het Oudgrieks. Overdrachtelijk kan het ook in beide talen ook nog "geur" en in het Latijn "helder licht"/"glans" aanduiden. De Griekse arts Galenus gebruikte αὔρα al in de betekenis van aura epileptica.


</doc>
<doc id="1358712" url="https://nl.wikipedia.org/wiki?curid=1358712" title="Kinderchirurgie">
Kinderchirurgie

Kinderchirurgie is een deelspecialisme van de algemene heelkunde (chirurgie).

Na de opleiding tot algemeen chirurg is men in principe bevoegd om kinderen te opereren. In bepaalde situaties mag een ingreep echter alleen worden uitgevoerd door een kinderchirurg in een gespecialiseerd kinderziekenhuis.

De kinderchirurgen die in Nederland werkzaam zijn, hebben na de opleiding tot algemeen chirurg nog een extra opleiding van twee jaar doorlopen waarin gefocust wordt op chirurgie bij (soms zeer jonge of te vroeg geboren) kinderen. Vaak betreft het dan bijzondere aangeboren afwijkingen, zoals een niet goed aangelegde slokdarm.



</doc>
<doc id="1359437" url="https://nl.wikipedia.org/wiki?curid=1359437" title="Zaans Medisch Centrum">
Zaans Medisch Centrum

Het Zaans Medisch Centrum, voorheen De Heel en ook wel aangeduid als ZMC, is een algemeen ziekenhuis in de Nederlandse stad Zaandam. Het is een regionaal ziekenhuis met een overwegende oriëntatie op de Zaanstreek en omringende gebieden.

Toen het Johannesziekenhuis en het Julianaziekenhuis in de jaren tachtig fuseerden, kreeg het nieuwe ziekenhuis de naam "De Heel". Op 11 oktober 2004 werd de naam veranderd in Zaans Medisch Centrum, een naam die beter aansloot bij de centrale functie die het ziekenhuis voor de regio Zaanstreek vervult.

Op 25 september 2012 werd bekendgemaakt dat het Zaans Medisch Centrum een compleet nieuw gebouw krijgt. Het "ZMC" geeft als reden voor de bouw van het nieuwe gebouw: "Het kantoorgedeelte van het Zaans Medisch Centrum is gebouwd in de jaren ‘60 en zowel functioneel als technisch in een slechte staat. De overige gebouwen stammen uit de jaren ’80 en zijn aan een grondige renovatie toe. Beide gebouwen en installaties passen niet meer bij de veranderingen in de zorg.". Op 16 september 2016 is de sleutel van het nieuwe ZMC overgedragen door bouwbedrijf BAM aan de voorzitter van de raad voor bestuur van het ZMC, Wouter Kam. Naar verwachting zal in januari 2017 de fysieke verhuizing naar het nieuwe gebouw plaatsvinden. In de tussentijd wordt het gebouw ingericht, getest en worden medewerkers getraind. 



</doc>
<doc id="1359549" url="https://nl.wikipedia.org/wiki?curid=1359549" title="Bodymilk">
Bodymilk

Bodymilk of bodylotion is een dik-vloeibare olie-in-water emulsie die op de huid wordt gesmeerd om deze te verzorgen. Vaak is aan bodymilk parfum toegevoegd, zodat de gebruiker prettig ruikt. 
Het verschil met een crème is dat er verhoudingsgewijs meer water is toegevoegd, waardoor een bodymilk dunner (minder viskeus) is. Na verdamping van het water (wat een verkoelend effect heeft) blijft een zeer dunne olie- of vetlaag op de huid achter. Doordat deze laag dunner is dan bij gebruik van een crème, voelt de huid na gebruik van een bodymilk minder vet aan. De gebruiker zal dit vaak omschrijven als: een bodymilk trekt sneller in dan een crème. Feitelijk verdampt alleen het water uit de bodymilk, maar dat proces is niet zichtbaar.

Bodymilk bevat altijd water en een vet of olie. De emulgator (vaak meerdere) zorgt ervoor dat de emulsie stabiel blijft. Omdat in olie-in-water emulsies bacteriën gemakkelijk kunnen groeien, is vrijwel altijd een conserveermiddel toegevoegd, soms meerdere. Daarnaast kan een bodymilk parfums, kleurstoffen, humectantia, verkoelende ingrediënten of verzorgende ingrediënten bevatten.

Een bodymilk bevat zoals eerder vermeld vrij veel water (soms wel 80%), bij het verdampen van dit water onttrekt de bodymilk water uit de huid, waardoor deze iets droogt. Bodymilks zijn daarom vooral geschikt op een wat natte huid. Voor de behandeling van een te droge huid is een (vette) crème of zalf meer geschikt. Deze laat een wat dikkere olielaag op de huid achter, waardoor verdampen van water uit de huid voorkomen wordt. Het water dat normaal verdampt kan nu de verhoornde toplaag van de huid bevochtigen, zodat de huid er frisser uitziet en zachter aanvoelt.


</doc>
<doc id="1359626" url="https://nl.wikipedia.org/wiki?curid=1359626" title="Troponine">
Troponine

Troponine is een onderdeel van de dunne filamenten van dwarsgestreept spierweefsel. Het speelt een rol bij spiercontractie en spierrelaxatie. Troponine bestaat uit drie subunits; troponine I (TnI), troponine T (TnT) en troponine C (TnC). TnI bindt aan actine, TnT aan tropomyosine en TnC bindt aan calciumionen.

Troponine is een hartmarker die in de geneeskunde gebruikt wordt om in een bloedmonster vast te stellen of een patiënt een hartinfarct gehad heeft. Binnen 2 tot 4 uur na een hartinfarct tot twee weken later kan troponine verhoogd zijn in bloed. Er worden twee vormen van troponine gebruikt als hartmarker, TnI en TnT. Beide zijn even gevoelig bij het vaststellen van een hartinfarct. Binnen de eerste uren na het ontstaan van een hartinfarct is het meten van troponine nog niet geschikt om een hartinfarct uit te sluiten. Vaak zal bij een patiënt met typische hartklachten dan ook een aantal uren later nog eens troponine gemeten worden.

Troponine kan bepaald worden in een klinisch chemisch laboratorium.



</doc>
<doc id="1359911" url="https://nl.wikipedia.org/wiki?curid=1359911" title="Clonidine">
Clonidine

Clonidine(hydrochloride) is een (actieve) α2-adrenerge agonist, een medicijn dat onder andere de bloedvaten verwijdt en de bloeddruk verlaagt. Een merknaam van clonidine is Dixarit ®.

De werking begint na ongeveer een uur. Het kan soms een aantal weken of langer duren voordat het gewenste effect bereikt is. Bij opvliegers is dit drie tot vier weken.




Tegen dit gebruik wordt door de registratieautoriteiten streng gewaarschuwd in het SPC-dossier:

"Bij off-label gebruik van clonidine bij kinderen met ADHD, gecombineerd met methylfenidaat, zijn ernstige bijwerkingen, inclusief dood, waargenomen. Het off-label gebruik wordt ten zeerste afgeraden, vooral als clonidine wordt gecombineerd met methylfenidaat. Daarom wordt het gebruik van clonidine in deze combinatie afgeraden."

Echter volgens een recent verschenen rapport uit 2010 van de FDA is er achteraf niet genoeg bewijs gevonden voor een negatieve interactie tussen clonidine en methylfenidaat in de beschreven dodelijke gevallen.



Ook kan voorkomen:

Zeer zeldzaam:




</doc>
<doc id="1361072" url="https://nl.wikipedia.org/wiki?curid=1361072" title="Schoonheidsvlek">
Schoonheidsvlek

De schoonheidsvlek is een huidaandoening die geworden is tot één van de zeven schoonheden, na introductie door Marilyn Monroe in de jaren vijftig van de vorige eeuw. Hierna hebben vele andere vrouwelijke beroemdheden dit schoonheidsideaal over de wereld groot gemaakt, die soms opzettelijk een dergelijk vlekje op hun gezicht toucheerden. Madonna is hier het bekendste voorbeeld van.

Het schoonheidsvlekje, in vakterminologie ook wel de "tache de beauté" genoemd, bevindt zich doorgaans aan de linker- of rechterkant van het gelaat, tussen neus en mond. Aanvankelijk bedoeld om bij vrouwen de aandacht op de roodgestifte lippen te leggen, doch heden ten dage minstens zo populair bij de mannelijke adonis.



</doc>
<doc id="1361327" url="https://nl.wikipedia.org/wiki?curid=1361327" title="Callus (voortplanting)">
Callus (voortplanting)

Callus bestaat uit ongedifferentiëerde, totipotente cellen. Wondweefsel bestaat vaak uit callus.

Callus ontwikkelt zich onder laboratoriumomstandigheden door celdeling (mitose) uit een stukje plantenweefsel of uit een enkele plantencel, dat op een voedingsbodem voor callusgroei wordt gelegd. In de voedingsbodem moeten bepaalde hormonen zitten, die in kokosmelk voorkomen. Tegenwoordig worden kunstmatig gemaakte hormonen gebruikt.

Door aan het klompje callusweefsel bepaalde plantenhormonen toe te voegen, gaan de cellen zich differentiëren en kan er een spruitje gevormd worden. Na toevoeging van weer andere hormonen gaat het spruitje worteltjes vormen.

In weefselkweek wordt voor de vermeerdering wel gebruikgemaakt van callusvorming.

Bij de genezing van een fractuur ontstaat eerst een verbinding van bindweefsel tussen de twee botgedeelten ("fibreuze callus"). Daarna ontstaat er een klomp bot ("ossale (benige) callus") om de plek van de botbreuk heen. In de loop van maanden wordt deze callus weer afgebroken en op deze wijze wordt de structuur van het bot hersteld.



</doc>
<doc id="1363677" url="https://nl.wikipedia.org/wiki?curid=1363677" title="Functioneel analytische psychotherapie">
Functioneel analytische psychotherapie

Functioneel analytische psychotherapie (FAP) is een relatief nieuwe vorm van gedragstherapie die voortkomt vanuit de toegepaste gedragsanalyse en zich primair richt op het optimaal gebruikmaken van de therapeutische interactie tussen cliënt en therapeut, zoals het zich in de therapiesessie zelf voortdoet. Verondersteld wordt dat daarmee de meest directe vormen van bekrachtiging kunnen voordoen, waardoor de therapeutische impact het sterkst zal zijn.

Binnen FAP wordt gestreefd naar een therapeutische relatie waarin de cliënt kan experimenteren met nieuw gedrag in een veilige omgeving. De therapeut observeert het (verbale) gedrag van de cliënt, en interpreteert het in termen van zogenaamde funtionele analyses: wat zijn de situationele aspecten waarin het gedrag zich voordoet, en wat zijn de bekrachtigers die het in stand houden? Vervolgens kunnen elk van deze onderdelen beïnvloed worden, om te onderzoeken wat het effect is op het functioneren.
In de praktijk kan dit betekenen dat bijvoorbeeld een subasertieve cliënt uitgedaagd wordt om zich assertief te gedragen richting de therapeut zelf (in plaats van dit alleen buiten de deuren van de therapieruimte te oefenen). Een cliënt die moeite heeft met het aangaan van intieme relaties wordt uitgedaagd om de intimiteit van de therapeutische relatie te onderzoeken, waarbij uiteraard de ethische grenzen goed bewaakt worden.

FAP stelt hoge eisen aan de therapeut: het is een zeer interactionele therapie waarin de therapeut zichzelf actief als instrument dient in te zetten. Daarnaast zijn er therapeutische instrumenten beschikbaar die de therapeut kunnen helpen om FAP uit te voeren .

De theoretische basis van FAP is het radicaal behaviorisme of functioneel contextualisme, zoals geformuleerd door B.F. Skinner. Uitgangspunt hierbij is dat verbaal gedrag onder invloed staat van omgevingsfactoren (discriminatieve stimuli), verschillende vormen kan hebben (zogenaamde 'tacs' of 'mands'), en in frequentie toeneemt bij bekrachtiging. Het functioneel contextualisme is een zogenaamde 'a-ontologische' benadering, wat betekent dat er geen uitspraken gedaan worden over de realiteit op zich. Iets is 'waar' als het werkt en niet als het iets zegt over wat 'echt is'.

FAP valt onder de zogenaamde derde generatie gedragstherapieën, een stroming binnen de gedragstherapie die zich richt op het beïnvloeden van gedrag door verandering van context. Andere voorbeelden van deze stroming zijn Acceptance and Commitment Therapy (ACT), dialectische gedragstherapie en mindfulness.

De werkzaamheid van FAP is aangetoond bij obsessieve klachten , depressie, fibromyalgie , persoonlijkheidsstoornissen , chronische stress, chronische pijn, psychotrauma en seksueel misbruik 



</doc>
<doc id="1363868" url="https://nl.wikipedia.org/wiki?curid=1363868" title="Schildklierautoantistoffen">
Schildklierautoantistoffen

Schildklierautoantistoffen zijn antistoffen tegen de eigen schildklier. Ze kunnen schildklierziekten als hypothyreoïdie en hyperthyreoïdie veroorzaken.
Er zijn verschillende schildklierautoantistoffen bekend:


Deze drie autoantistoffen zijn goede markers voor het aantonen van auto-immuun schildklierziekten.
Anti-Tg en anti-TPO zijn gecorreleerd met hypothyreoïdie, bijvoorbeeld de ziekte van Hashimoto. Ze komen minder frequent voor bij hyperthyreoïdie. Anti-TSH-R is sterk geassocieerd met hyperthyreoïdie (ziekte van Graves), maar anti-TSH-R komt ook vrij frequent voor bij hypothyreoïdie.
Deze antistoffen kunnen bepaald worden in een klinisch chemisch laboratorium.


</doc>
<doc id="1363893" url="https://nl.wikipedia.org/wiki?curid=1363893" title="Hermann Becker-Freyseng">
Hermann Becker-Freyseng

Hermann Becker-Freysing (Ludwigshafen, 18 juli 1910 - Heidelberg, 27 augustus 1961) was een Duitse arts en aangeklaagde in het artsenproces van Neurenberg.

Sinds 1941 coördineerde Becker-Freysing het gehele ""luftfahrtmedizinische"" onderzoek van de luchtmacht. Voor de medische proeven gebruikte hij gevangenen uit de concentratiekampen.

Becker-Freysing werd, samen met zeven andere artsen, aangeklaagd voor misdaden tegen de menselijkheid.

Op 19 augustus 1947 werd Becker-Freysing schuldig bevonden en veroordeeld tot 20 jaar gevangenisstraf. Later werd dat omgezet naar 10 jaar, op 20 november 1952 werd hij uit de Gevangenis van Landsberg vrijgelaten en reisde op uitnodiging van de United States Air Force naar de Verenigde Staten.



</doc>
<doc id="1363944" url="https://nl.wikipedia.org/wiki?curid=1363944" title="TSH-receptorantistoffen">
TSH-receptorantistoffen

TSH-receptorantistoffen (anti-TSH-R) zijn autoantistoffen tegen de TSH-receptor. Het lichaam maakt deze antistoffen dus tegen de eigen TSH-receptor aan. De TSH-receptor is van belang in de schildklierregulatie.

Anti-TSH-R kan bepaald worden in het klinisch chemisch laboratorium. Dit gebeurt op verzoek van de arts bij een verdenking op een auto-immuun schildklierziekte.

TSH-receptorantistoffen kunnen stimulerend of remmend werken op de TSH-receptor. In 99% van de gevallen werken zij stimulerend op de TSH-receptor. Zij kunnen dan een hyperthyreoïdie, de ziekte van Graves, veroorzaken. Als zij remmend werken op de TSH-receptor, de minderheid van de anti-TSH-R, dan kunnen zij een hypothyreoïdie veroorzaken.

De TSH-receptor antistoffen zijn van de IgG klasse en kunnen de placenta passeren. Dit is klinisch relevant tijdens de zwangerschap. Er kan dan een intra-uteriene of neonatale thyreotoxicose ontstaan.


</doc>
<doc id="1364020" url="https://nl.wikipedia.org/wiki?curid=1364020" title="Thyreoïdperoxidase-antistoffen">
Thyreoïdperoxidase-antistoffen

TPO-antistoffen zijn een sensitieve marker (sensitiviteit van 95%) voor auto-immuunschildklierziekten. Ze zijn echter niet heel specifiek. Heel hoge titers anti-TPO kunnen gemeten worden bij hypothyreoïdie, bijvoorbeeld bij de ziekte van Hashimoto, maar ze komen ook frequent voor bij hyperthyreoïdie, bijvoorbeeld bij de ziekte van Graves.
TPO-antistoffen kunnen bepaald worden in het klinisch chemisch laboratorium.


</doc>
<doc id="1365643" url="https://nl.wikipedia.org/wiki?curid=1365643" title="Galvanisme">
Galvanisme

Galvanisme is in de biologie het samentrekken van een spier onder invloed van statische elektriciteit. In de natuurkunde en scheikunde wordt onder "galvanisme" de inductie van elektriciteit van een scheikundige reactie verstaan, meestal tussen twee stoffen met verschillende elektronegativiteit.

Het effect is door Alessandro Volta naar zijn tijdgenoot, de wetenschapper Luigi Galvani, genoemd. In 1780 ontdekt Galvani dat spieren in een geprepareerde kikkerpoot samentrokken onder invloed van statische elektriciteit. Met een verkregen elektriseermachine en een Leidse fles was Galvani begonnen met experimenteren van spierstimulatie via elektriciteit. Toen hij in 1786 de kikkerpoot, die aan een metalen haak hing, aanraakte met een ander metaal zag hij dat deze bewoog. Hij meende toen - ten onrechte - de "dierlijke elektriciteit" te hebben ontdekt, welke de levenskracht is die alles laat bewegen. Volta meende dat de waargenomen elektriciteit veroorzaakt werd door de metalen instrumenten waarmee de kikker ontleed werd. Dit inzicht van Volta leidde tot de uitvinding van de batterij.

Galvani wist ook spiersamentrekking teweeg te brengen door elektrostatische vonken in nabijheid van de kikkerpoot en ondervond dat dit effect sterker werd naarmate de zenuwen werden verlengd met lange metalen draden. Waarschijnlijk was dit het eerste geval van spierstimulatie via "radiografische besturing".

Tegenwoordig wordt het bestuderen van galvanische effecten in de biologie "elektrofysiologie" genoemd. De term "galvanisme" wordt alleen nog in historische context gebruikt, of om het tot leven brengen van organismen met behulp van elektriciteit aan te duiden (zoals in Mary Shelley's boek "Frankenstein" wordt beschreven). Dit laatste werd door Victioriaanse wetenschappers als een reële mogelijkheid gezien.



</doc>
<doc id="1365902" url="https://nl.wikipedia.org/wiki?curid=1365902" title="Famoxadone">
Famoxadone

Famoxadone (ISO-naam) is een fungicide voor gebruik in de landbouw. Het werd in 1989 ontwikkeld door DuPont, dat het enkele jaren later op de markt bracht met de merknaam "Famoxate".

Famoxadone is in de eerste plaats een preventief middel, dat de kieming van sporangia en de vorming van zoösporen verhindert. Het hecht zich goed aan de bladeren, vooral in de waslaag, en is regenvast. Een deel dringt ook dieper in het blad door. Famoxadone blokkeert de cellulaire ademhaling van mitochondriën in de cellen van schimmels, zodat de energieproductie in de cellen stopt. Famoxadone is onder meer bruikbaar tegen Phytophthora (aardappelziekte).

In de producten die op de markt zijn is famoxadone meestal gecombineerd met een tweede fungicide dat curatief werkt, zoals cymoxanil of flusilazool.

Famoxadone is door de Europese Unie opgenomen in de lijst van toegelaten gewasbeschermingsmiddelen (volgens de Richtlijn 91/414/EEG) voor een periode van 1 oktober 2002 tot 30 september 2012.

In België zijn twee producten met famoxadone erkend: "Charisma" (famoxadone en flusilazool) voor gebruik bij de teelt van tarwe en gerst, en "Tanus" (famoxadone en cymoxanil) voor de teelt van prei, aardappelen of sierplanten. In Nederland is "Tanus" ook erkend voor de teelt van aardappelen.

Famoxadone heeft een lage acute orale toxiciteit in ratten. Bij dierproeven zijn geen mutagene of carcinogene eigenschappen vastgesteld, en de stof zou ook geen aandoeningen aan de vruchtbaarheid veroorzaken. Bij proeven op konijnen bleek famoxadone matig irriterend voor ogen en huid. Bij langdurige blootstelling bleek de stof nadelige effecten te hebben op de lever, en bij honden cataract te veroorzaken. Daarom is het nodig om persoonlijke beschermingsmiddelen te dragen bij het toepassen van de stof.

De Wereldgezondheidsorganisatie (WHO) heeft famoxadone ingedeeld in de categorie U (onwaarschijnlijk dat het product bij normaal gebruik een risico oplevert).

De aanvaardbare dagelijkse inname (ADI) is vastgesteld op 0,012 mg/kg lichaamsgewicht per dag.




</doc>
<doc id="1365960" url="https://nl.wikipedia.org/wiki?curid=1365960" title="Thyreoglobulineantistoffen">
Thyreoglobulineantistoffen

Thyreoglobulineantistoffen zijn antistoffen die voor kunnen komen bij auto-immuunschildklierziekten (hyperthyreoïdie en hypothyreoïdie). Ze zijn echter niet heel sensitief en specifiek. Deze bepaling voegt in de praktijk weinig toe aan de anti-TPO-bepaling. 
De bepaling op TG-antistoffen is vooral van belang bij de bepaling van thyreoglobuline. Als de TG-antistoffen aanwezig zijn, kan de thyreogobuline niet geïnterpreteerd worden.
TG-antistoffen kunnen bepaald worden in het klinisch chemisch laboratorium.


</doc>
<doc id="1365998" url="https://nl.wikipedia.org/wiki?curid=1365998" title="Thyreoglobuline">
Thyreoglobuline

Thyreoglobuline (TG) is een groot glycoproteïne dat wordt geproduceerd in de schildklier. Het wordt opgeslagen in het colloid van de follikels van de schildklier. Thyrosineresiduen van het thyreoglobuline worden gejodineerd en hieruit worden T4 en T3, de schildklierhormonen, gemaakt. T3 en T4 worden daarna vanuit de schildklier uitgescheiden in het bloed. Daar kunnen ze hun werk doen.
De synthese en opslag van thyreoglobuline vinden plaats in de vier achtereenvolgende stadia:

Bij de jodering wordt binnen het eiwit thyreoglobuline eerst monojodotyrosine (MIT) gevormd, daarna di-jodotyrosine (DIT). Vervolgens worden twee moleculen DIT verenigd tot tetrajoodthyronine (T4/thyroxine). Daarnaast wordt ook tri-jodothyronine (T3) geproduceerd, waarschijnlijk door de samenvoeging van MIT en DIT. 
Normaal gesproken komen er slechts kleine hoeveelheden van thyreoglobuline in het bloed. 
Echter bij folliculaire en papillaire carcinomen (bepaalde vormen van schildklierkanker) komen grotere hoeveelheden thyreoglobuline in het bloed. Thyreoglobuline wordt dan gemeten in het bloed na operatie of behandeling om de ziekte te vervolgen. 

Thyreoglobuline kan gemeten worden in een klinisch chemisch laboratorium. Het is van belang bij deze bepaling om te checken of er TG-antistoffen zijn, omdat deze de uitslag niet interpreteerbaar maken.


</doc>
<doc id="1366003" url="https://nl.wikipedia.org/wiki?curid=1366003" title="Schildklierhormonen">
Schildklierhormonen

Schildklierhormonen zijn hormonen die geproduceerd en afgescheiden worden door de schildklier.

De schildklier scheidt drie verschillende hormonen uit:


T4 en T3 zijn op het aminozuur tyrosine gebaseerde hormonen die door de folliculaire cellen worden uitgescheiden. Calcitonine door de C-cellen oftewel de parafolliculaire cellen. 
T4/T3 en calcitonine hebben functioneel niets met elkaar te maken.


</doc>
<doc id="1366013" url="https://nl.wikipedia.org/wiki?curid=1366013" title="Born into Brothels">
Born into Brothels

Born into Brothels: Calcutta's Red Light Kids is een met een Oscar beloonde Amerikaanse documentaire uit 2004 van regisseurs Zana Briski en Ross Kauffman. De rolprent ging in 2004 in première. De film gaat over de ellendige omstandigheden waar arme kinderen in Calcutta ten prooi vallen aan kinderprostitutie. 

Makers Brisk en Kauffman reizen naar Calcutta en selecteren daar in de rosse buurt een groep straatarme kinderen om hen te leren fotograferen. Terwijl sommigen deze kans om weg te komen uit hun miserabele omstandigheden en bleke toekomstperspectief van (kinder)prostitutie met beide handen aangrijpen, brengen anderen het niet op en werken de eigen ouders een derde groep met hand en tand tegen. Ondertussen schetsen de makers een beeld van de arme onderlaag in Calcutta tussen 2000 en 2003, waar met name fotografe Brisk zich al sinds jaren voor "Born into Brothels" op concentreert.

De complete versie van de documentaire duurt 85 minuten.


"Born into Brothels" verscheen in de Verenigde Staten op 20 september 2005 op dvd.


</doc>
<doc id="1366043" url="https://nl.wikipedia.org/wiki?curid=1366043" title="Microalbuminurie">
Microalbuminurie

Microalbuminurie is het voorkomen van heel kleine hoeveelheden eiwit in de urine. Op basis van de concentratie eiwit of albumine in urine wordt onderscheid gemaakt tussen proteïnurie meer dan 200 mg/L of 300 mg/24 uur of microalbuminurie waarbij de eiwitconcentratie 20-200 mg/L of 30-300 mg/24 uur bedraagt. Om deze kleinere hoeveelheden albumine te meten zijn speciale, gevoeliger methodes nodig dan vanouds gebruikelijk was.

Albumine is het meest voorkomende eiwit in het bloed en wordt geproduceerd door de lever. Normaliter komt er heel weinig eiwit in de urine voor omdat het in beperkte mate gefiltreerd wordt en vervolgens wordt teruggeresorbeerd door de niertubulus. Bij beschadiging van de nier door ziekte zoals bij diabetes wordt door de hoge glucoseconcentratie van het bloed de filterfunctie van de nier aangetast en kunnen eiwitten makkelijker het filter passeren. Hierdoor zal er meer eiwit in de urine terechtkomen, microalbuminurie. Bij verdere verslechtering van de ziekte zal ook de terugresorptie steeds slechter worden en de nierfunctie steeds verder worden aangetast wat uiteindelijk kan leiden tot noodzaak van dialyse.

Vroege opsporing van de aanwezigheid van kleine hoeveelheden albumine in urine is dus van groot belang, want door intensivering van de therapie bij diabetespatiënten kan de schade aan de nieren beperkt worden. Daarom kunnen er in het klinisch chemisch laboratorium verschillende testen worden uitgevoerd die naast proteïnurie ook zeer kleine hoeveelheden albumine in urine kunnen meten. Proteinurie kan gemeten worden door een eenvoudige urinestrip zoals beschreven onder urine-onderzoek. Deze teststrips zijn echter niet gevoelig genoeg om lage concentraties albumine, zoals bij microalbuminurie te meten. Deze is gebaseerd op een immunologische methode waarbij de hoeveelheid troebeling (turbidometrie of nephalometrie) een maat is voor de concentratie.




</doc>
<doc id="1366159" url="https://nl.wikipedia.org/wiki?curid=1366159" title="Plexus-brachialisletsel">
Plexus-brachialisletsel

Bij een plexus-brachialislaesie zijn de uittredende zenuwen van het ruggenmerg beschadigd ter hoogte van de nekwervels. Het ruggenmerg zelf is daarbij niet noodzakelijk aangedaan.

Plexus-brachialisletsel leidt tot een verlamming van de schouder en de arm. Het ontstaat doorgaans tijdens de geboorte. Volwassenen kunnen het oplopen bij bijvoorbeeld een ongeluk.

De kans op herstel hangt af van de ernst van de beschadiging. Spontaan herstel is mogelijk. Blijft dit uit, dan kan een neurochirurg de losgeraakte zenuwen herverbinden. Dit kan enig herstel van de armfunctie opleveren. Volledig herstel is niet mogelijk.


</doc>
<doc id="1366585" url="https://nl.wikipedia.org/wiki?curid=1366585" title="Fissura orbitalis superior">
Fissura orbitalis superior

De fissura orbitalis superior of bovenste oogkasspleet is een doorgang tussen de bovenkaak en de ala major van het wiggenbeen, waardoor een groot aantal structuren de oogkas binnentreden. Die structuren zijn motorische zenuwen en een ader. 


De fissura orbitalis superior wordt naar beneden voortgezet als de fissura orbitalis inferior, die een verbinding vormt tussen de oogkas en de fossa pterygopalatina.

Vlak boven de fossa orbitalis superior bevindt zich de canalis opticus, waardoor nog enkele structuren de oogkas betreden. Dit zijn de oogzenuw en de arteria ophthalmica, een slagader.


</doc>
<doc id="1366590" url="https://nl.wikipedia.org/wiki?curid=1366590" title="Membrana tectoria">
Membrana tectoria

De membrana tectoria, tectoriale membraan of dekmembraan is een onderdeel van het binnenoor bij zoogdieren, waaronder de mens. Zij is een homogene, gelatineuze laag met veel glycoproteïnen die gaat trillen onder invloed van geluid, en die via trilhaarcellen de geluidswaarneming doorgeeft aan de hersenen.

Geluidsgolven zijn luchttrillingen die het trommelvlies in beweging brengen. Het trommelvlies laat de gehoorbeentjes trillen en die brengen de vloeistof in het slakkenhuis in beweging. Dit slakkenhuis bevat kanalen met vloeistof en in de lengte van die kanalen bevinden zich twee membranen: de membrana tectoria en de basilaire membraan. Die gaan ten opzichte van elkaar bewegen en dat brengt de trilhaarcellen in beweging. Dit veroorzaakt afwisselend depolarisatie en hyperpolarisatie in de trilhaarcellen, en dus een elektrisch signaal dat als actiepotentiaal via de nervus cochlearis naar de hersenen wordt gestuurd. Daar worden de zenuwsignalen geïnterpreteerd als geluid. Op deze manier kunnen mensen en veel dieren geluiden horen. 

In de dierenwereld bestaan diverse andere mechanismen om geluid en andere trillingen waar te nemen. Laagfrequent geluid wordt waargenomen via het rotsbeen, in een proces dat aangeduid wordt als schedelhoren. Van olifanten wordt aangenomen dat ze infrageluid, extreem laagfrequente trillingen, kunnen waarnemen via hun voetzolen, en bij insecten en zeedieren komen totaal afwijkende systemen voor.


</doc>
<doc id="1366611" url="https://nl.wikipedia.org/wiki?curid=1366611" title="Kernicterus">
Kernicterus

Kernicterus is een aandoening waarbij de hersenen worden beschadigd als gevolg van een te hoog bilirubinegehalte in het bloed van baby's.

De baby ziet geel (icterus) en is suf.
Door de kernicterus raken bepaalde hersenkernen beschadigd:
Bovendien hebben mensen die een kernicterus hebben doorgemaakt een verstandelijke beperking

Het brein van een zuigeling is nog niet effectief door een bloed-hersenbarrière beschermd, en de lever is nog niet in staat grote hoeveelheden bilirubine door conjugatie onschadelijk te maken. 
Bij abnormale bloedafbraak zoals bij resusantagonisme zal de bilirubine dan ook gemakkelijk de hersenen van een pasgeborene kunnen beschadigen, hierbij blijken de in de hersenstam gelegen kernen erg gevoelig.
Resusantagonisme ontstaat als de moeder, antistoffen maakt tegen het bloed van het kind. Deze antistoffen veroorzaken bloedafbraak in de foetus en de pasgeborene. Voor de geboorte wordt het bilirubine dat hierbij ontstaat, door het lichaam van de moeder opgenomen, na de geboorte kan dit niet meer en kan een kernicterus ontstaan. Baby's met G6PD-deficiëntie lopen een verhoogd risico.

In Nederland wordt het bloed van de moeder tijdens de zwangerschap gecontroleerd op antistoffen. Indien nodig kan het ongeboren kind al voor de geboorte een foetale bloedtransfusie ontvangen.
Als de moeder resusnegatief is en uit navelstrengbloed van de pasgeborene blijkt deze resuspositief te zijn, dan wordt de moeder anti-D toegediend. Door antistoffen tegen de resuspositieve bloedcellen die tijdens de geboorte van het kind in de bloedsomloop van de moeder zijn geraakt, toe te dienen, wordt voorkomen dat het lichaam van de moeder deze zelf aanmaakt wat bij een volgende zwangerschap problemen zou opleveren.

Als een pasgeborene te geel ziet, of onrijp is, wordt middels lichttherapie getracht het bilirubinegehalte binnen veilige grenzen te houden. Als dit niet mogelijk blijkt, wordt het bloed van het kind vervangen door bloed dat niet wordt afgebroken door de antistoffen, bijvoorbeeld door Rhesusnegatief bloed (wisseltransfusie).


</doc>
<doc id="1367415" url="https://nl.wikipedia.org/wiki?curid=1367415" title="Wijnhuis">
Wijnhuis

Een wijnhuisje of wijnpershuis is een huisje, dat meestal ligt vóór een (ondergrondse) wijnkelder. Hier wordt het gereedschap bewaard en vinden de eerste fasen plaats van het wijnmaken, zoals de eerste gisting, het persen.

Wijnhuisjes komen soms voor in lange rijen naast elkaar; men spreekt dan van een kelderrij. Dergelijke kelderrijen zijn onder andere in Hongarije te vinden in Hajós, Mecseknádasd en Villánykövesd.



</doc>
<doc id="1367514" url="https://nl.wikipedia.org/wiki?curid=1367514" title="Afgunst (emotie)">
Afgunst (emotie)

Afgunst, na-ijver, jaloezie of kinnesinne is een negatieve, pijnlijke emotie die men voelt wanneer men een ander geluk misgunt dat men zelf ontbeert.

Men kan afgunst voelen wanneer men vindt dat de ander bijvoorbeeld meer succes heeft, of wanneer de ander gelukkig is met zijn materiële bezittingen, wanneer men zelf minder succesvol is of minder materiële bezittingen heeft. Men vergelijkt zich met een ander. Men is soms zelfs bereid zelf schade te lijden om de ander zijn bezit te kunnen ontnemen. Door afgunst kan het zelfs voorkomen dat men het eigendom van een ander vernielt. De afgunstige heeft daardoor de voldoening dat de ander niet meer heeft dan hijzelf, maar zelf wordt hij er niet beter van.

Kinnesinne stamt af van het jiddisch kien-'a 'haat' en siena 'nijd'.


</doc>
<doc id="1367647" url="https://nl.wikipedia.org/wiki?curid=1367647" title="Verbenon">
Verbenon

Verbenon is een bicyclisch terpeen-keton, dat in twee enantiomere vormen voorkomt, resp. (+)-verbenon en (–)-verbenon. De zuivere stof komt voor als een kleurloze tot gele, heldere, olieachtige vloeistof. Het is een bestanddeel van verschillende etherische oliën, in de eerste plaats van verbenaolie waarvan de naam afkomstig is, en terpentijnolie; ook van rozemarijn ("Rosmarinus officinalis" chemotype "verbenon") en "Artemisia diffusa" (die onder meer in Iran voorkomt) bevat de olie relatief veel verbenon (meer dan 10%). Verbenon kan ook synthetisch bereid worden uit pineen.

Verbenon heeft een matig sterke kamfer- of mentholachtige geur. Ze is goed oplosbaar in ethanol, maar bijna onoplosbaar in water.

Verbenon is samen met verbenol een feromoon voor schorskevers, waaronder de letterzetter (Ips typographus). Verbenol lokt de insecten aan, maar wanneer de dichtheid van de dieren op een boom te groot dreigt te worden, worden bijkomende kevers met verbenon afgeweerd.

Verbenon wordt als aromastof toegevoegd aan onder andere bakgoed, ontbijtgranen, snoepgoed, vis- en zuivelproducten, met een gemiddelde concentratie tussen 1 en 5 ppm.

Bosbeheerders zetten verbenon in voor de biologische bestrijding van schorskevers, vermits het een afweerstof is voor deze insecten. Moeilijkheden voor de praktische toepasbaarheid zijn de vluchtigheid (hoge dampspanning) en de korte reikwijdte van verbenon. Verbenon is slechts kortstondig werkzaam, en lokale toepassing leidt enkel tot verplaatsing van het probleem. De toepassing van insecticiden kan hiermee dus niet volledig vermeden worden.

(+)-Verbenon of levoverbenol is een hoestmiddel (expectorans).



</doc>
<doc id="1367815" url="https://nl.wikipedia.org/wiki?curid=1367815" title="Deltamethrin">
Deltamethrin

Deltamethrin (ISO-naam) is een insecticide met een breed toepassingsgebied. Het hoort tot de groep van synthetische pyrethroïde-esters (synthetische stoffen analoog aan de natuurlijke pyrethrines), die bij normaal gebruik relatief veilig zijn voor zoogdieren maar wel giftig voor waterdieren, in het bijzonder vissen.

Deltamethrin wordt ingezet in de land- en tuinbouw, maar het kan ook gebruikt worden in gebouwen tegen kruipende of vliegende insecten en spinnen, of om huisdieren of vee te beschermen tegen vlooien en ectoparasieten. Voor honden kan het via een vlooienhalsband of speciale shampoos; voor schapen of runderen zijn er speciale oplossingen om op de rug van de dieren te gieten.

Deltamethrin is niet meer onder octrooibescherming. Merknamen zijn onder andere: "Decis" (voor gebruik in land- en tuinbouw), "K-Othrine" (tegen kruipende of vliegende insecten), "Butox" (voor de bescherming van vee) en de generieke merknaam "Deltamethrin".

In de Europese Unie is deltamethrin opgenomen in de lijst van toegelaten pesticiden voor gebruik in de landbouw, voor de periode van 1 november 2003 tot 31 oktober 2013.

Als biocide in de productcategorie 8 (houtconserveringsmiddelen) is het niet meer toegelaten in de Europese Unie sedert 1 september 2006. Een aanvraag voor toelating in productcategorie 18 (insecticide) is nog in onderzoek. In afwachting van de beslissing zijn producten met deltamethrin wel voorlopig erkend in onder andere België.

De stof is irriterend voor de ogen, de huid en de luchtwegen. De stof kan effecten hebben op het zenuwstelsel, met als gevolg gewaarwordingen aan het gelaat zoals tintelingen, jeuk of branderig gevoel. Inslikken kan de dood veroorzaken.

De stof is giftig voor waterorganismen, in het bijzonder vissen, en voor bijen.




</doc>
<doc id="1367986" url="https://nl.wikipedia.org/wiki?curid=1367986" title="Dubbel-J-katheter">
Dubbel-J-katheter

Een dubbel-J-katheter is een katheter die gebruikt wordt om de afvloed van urine van het nierbekken naar de blaas veilig te stellen in het geval dat er sprake is van een ureterstenose. Als de normale afvloed, door welke reden dan ook, belemmerd is, kan dat aanleiding geven tot hydronefrose.
De naam van deze katheter is geïnspireerd op de vorm, aan beide uiteinden heeft deze katheter een krul of J-vorm (dus een dubbele J).

Een dubbel-J-katheter wordt door de uroloog door middel van een cystoscopie geplaatst in de urineleider, zodanig dat het ene uiteinde in het nierbekken ligt en het andere uiteinde in de blaas. Eventueel maakt men daarbij gebruik van doorlichting, al of niet met gebruik van contraststof.


</doc>
<doc id="1368962" url="https://nl.wikipedia.org/wiki?curid=1368962" title="Anton de Bary">
Anton de Bary

Heinrich Anton de Bary (Frankfurt am Main, 26 januari 1831 - Straatsburg, 19 januari 1888) was een Duitse natuurwetenschapper, arts, mycoloog en botanicus.

De Bary was een zoon van een Frankfurter arts en stamt van de oudadelijke hugenotenfamilie, De Barry, uit het Belgische Doornik. Tijdens zijn urenlange kanovaarten op de Main leerde hij de planten kennen en bestudeerde hij al vroeg met zijn microscoop eencellige algen.

In 1849/1850 studeerde De Bary medicijnen in Heidelberg en Marburg. Vanaf 1850 studeerde hij in Berlijn, waar hij in 1853 promoveerde tot dokter in de medicijnen. Zijn dissertatie had als onderwerp "„De plantarum generatione sexuali“" (De generatieve fase van planten). Na slechts één jaar als arts koos de Bary als loopbaan de botanie en studeerde hij aan de Eberhard-Karls-Universiteit Tübingen in 1854 bij Hugo von Mohl (1805–1872) af.

Bekende werken van de Bary zijn:


</doc>
<doc id="1369247" url="https://nl.wikipedia.org/wiki?curid=1369247" title="Gastrectomie">
Gastrectomie

Gastrectomie is een geheel of gedeeltelijke chirurgische verwijdering van de maag. Een gastrectomie kan bijvoorbeeld nodig zijn bij maagkanker en perforatie van de maagwand. Afhankelijk van de omvang van de verwijdering zijn verschillende procedures in gebruik.


</doc>
<doc id="1369587" url="https://nl.wikipedia.org/wiki?curid=1369587" title="Bevacizumab">
Bevacizumab

Bevacizumab (Avastin, Genentech/Hoffmann-La Roche) is een monoklonale antistof die werkzaam is tegen vascular endothelial growth factor (VEGF). Het wordt ingezet als angiogeneseonderdrukker bij de behandeling van kanker om de aanleg van nieuwe bloedvaten (angiogenese) te onderdrukken. Bevacizumab was de eerste klinisch beschikbare angiogeneseonderdrukker in de VS.

Bevacizumab is toegelaten door de Amerikaanse Food and Drug Administration (FDA) voor gemetastaseerde kanker. In 2004 werd het middel toegelaten voor combinatie met standaard chemotherapie voor gemetastaseerde (dikke)darmkanker en een vorm van longkanker. In 2008 werd het middel toegelaten door de FDA voor toepassing bij borstkanker hoewel dit tegen de aanbeveling van het adviesorgaan indruiste die stelde dat het middel weliswaar de tumorgroei remde maar de levensverwachting niet verlengde.

Ook het off-label gebruik van bevacizumab bij de behandeling van neovasculaire (natte) leeftijdsgebonden maculadegeneratie wordt door het CVZ in een rapport als voorkeur opgegeven. In 2012 werd dit standpunt aangescherpt. In een vergelijkend onderzoek met ranibizumab, Lucentis bleek het effect van beide geneesmiddelen gelijkwaardig. 

Dit niet-geregistreerde gebruik van bevacizumab wordt om kostenoverweging door CVZ nu zelfs gepropageerd bij de behandeling van neovasculaire (natte) leeftijdsgebonden maculadegeneratie ten koste van het geregistreerde ranibizumab.
Per 2015 zal ranibizumab niet meer worden vergoed. In een Cochrane review bleken beide middelen even veilig.

Op 27 mei 2013 moest fabrikant Roche een waarschuwing doen uitgaan wegens gevallen van levensbedreigende Necrotiserende fasciitis.


</doc>
<doc id="1369642" url="https://nl.wikipedia.org/wiki?curid=1369642" title="Propiconazool">
Propiconazool

Propiconazool is een fungicide uit de groep van triazolen of conazolen. Het werd in de jaren '70 ontwikkeld door Janssen Pharmaceutica.

In de land- en tuinbouw wordt propicanozool gebruikt bij de teelt van graangewassen en de graszaadteelt, tegen gele of bruine roest en echte meeldauw. De octrooibescherming van propiconazool is verlopen, en tegenwoordig zijn er verscheidene bedrijven die producten met de stof op de markt brengen, onder meer Syngenta ("Tilt") en Makhteshim-Agan ("Bumper").

Propiconazool wordt ook gebruikt in houtverduurzaming, om hout te beschermen tegen houtaantastende of verkleurende schimmels.

De Europese Commissie heeft propiconazool opgenomen in de lijst van toegelaten gewasbeschermingsmiddelen voor de periode van 1 juni 2004 tot 31 mei 2014.

Voor het gebruik in de houtconservering is propiconazool ook opgenomen in de lijst van toegelaten biociden voor de periode van 1 april 2010 tot 31 maart 2020.

Propiconazool is een matig toxische stof. Ze is wel giftig voor waterorganismen. In watersediment en in de bodem is ze vrij stabiel en breekt ze slechts langzaam af.

De aanvaardbare dagelijkse inname bedraagt 0,04 mg/kg lichaamsgewicht/dag.




</doc>
<doc id="1369746" url="https://nl.wikipedia.org/wiki?curid=1369746" title="William Kouwenhoven">
William Kouwenhoven

William Bennett Kouwenhoven (Brooklyn, 13 januari 1886 – 10 november 1975) was een Amerikaans elektrotechnicus die bekend werd als uitvinder van de defibrillator en ontwikkelaar van hartmassage. 



</doc>
<doc id="1370004" url="https://nl.wikipedia.org/wiki?curid=1370004" title="Yvonne van Hertum">
Yvonne van Hertum

Yvonne Helene van Hertum (Amsterdam, 16 februari 1954 – 22 maart 2016) was een omstreden Nederlandse anti-pedofilie-activiste die meerdere websites tegen pedofilie beheerd heeft. Ze hield ook een actie om op te komen tegen de manier waarop honden in Zuid-Korea worden geslacht voor consumptie. Ze is auteur van het boek "Tranen op 4 mei".

In 2002 begon Van Hertum een website, waarmee ze protesteerde tegen de behandeling van honden in Zuid-Korea. Ze stelde onder andere een petitie op gericht aan de ambassadeur van Zuid-Korea, met naar eigen zeggen 42.000 handtekeningen, die deze weigerde in ontvangst te nemen.

In 2006 startte Van Hertum aanvankelijk een website tegen het toenmalige initiatief NVD, die later haar naam op last van een gerechtelijke uitspraak veranderde in PNVD. Van Hertums website, stopnvd.org, dat een forum bevatte, trok een wisselend publiek waaronder veel slachtoffers van seksueel misbruik in hun kinderjaren. Ze organiseerde een demonstratie die voornamelijk extreemrechtse demonstranten aantrok en uiteindelijk afgeblazen werd.
Gezien de naamswijziging van de NVD naar PNVD en het verleggen van de functie van de website naar anti-pedofilie in het algemeen, werd er gezocht naar een nieuwe naam. Een oud-bezoeker suggereerde stopkindersex.

Aanvankelijk begon Van Hertums initiatief op het domein stopnvd.org, later opgevolgd door stopkindersex.nl, opgevolgd door stopkindersexnu.nl, stopkindersex.com, stopkindersex.nl en later stopkinderseks.com. 

Van Hertum publiceerde ook een foto van een veroordeelde, voortvluchtige pedofiel 'omdat justitie niets deed'. Verder zette ze een zogenaamde 'pedodatabank' op, waarop per postcode te zien was of er een veroordeelde pedofiel in de buurt woonde. De website gaf geen verdere informatie dan de mededeling dat er al dan niet een pedofiel aan de ingevoerde postcode gelinkt kon worden. Zelf gaf Van Hertum aan dat ze met deze site en acties begon omdat de oprichting van de PNVD tegen haar rechtsgevoel indruiste.

Eind 2006 kwam de website negatief in het nieuws doordat pedofielenjagers zich actief op chatsites bewogen en zich daar voordeden als minderjarige meisjes. Wanneer chatters zich seksueel tegenover hen gedroegen en hiermee doorgingen na de mededeling van de pedofielenjager dat ze minderjarig was, werd de chatter opgespoord en werd al het 'bewijsmateriaal' (chatlog, webcamfilmpjes, foto's) de chatter ten laste gelegd. De chatter kreeg de keus om mee te werken en een verklaring te ondertekenen dat hij nooit meer onzedelijk zou chatten met minderjarigen. In dat geval diende een kopie van een legitimatiebewijs te worden meegestuurd en werden de gegevens bewaard ('als verzekering tegen recidive') maar niet gepubliceerd. Wanneer de chatter niet meewerkte, volgde publicatie van al het materiaal plus (indien beschikbaar) naam, toenaam en adres van de chatter. Deze werd doorgaans direct gepubliceerd. De gegevens werden van de website gehaald indien de chatter de verklaring ondertekende en met een kopie van de legitimatie terugstuurde.

Bovenstaande leidde ertoe dat velen de acties van Van Hertum en de pedofielenjagers te ver vonden gaan. Met name de jongerenwebsite FOK! stelde haar handelwijze op internet aan de kaak. Een aantal ex-pedojagers nam afstand van Van Hertum. Van Hertum zelf is volgens eigen zeggen meerdere malen bedreigd en mishandeld.

In juni 2007 schakelde een chatter een advocaat in, wat leidde tot een rechtszaak tegen Van Hertum. In een daaropvolgend kort geding werd ze ertoe veroordeeld een rectificatie te plaatsen. De aantijgingen zouden niet waar zijn en in strijd met de wet bescherming persoonsgegevens. Daarbij zou er sprake zijn van uitlokking. Ook is alleen het uiten van onzedelijke taal tegen kinderen niet strafbaar naar Nederlands recht. Politie en justitie beraadden zich op actie tegen wat zij als eigenrichting beschouwden, maar medio 2008 heeft Van Hertum de website verplaatst naar www.stopkindersex.com.

In mei 2009 werd Van Hertum in hoger beroep veroordeeld tot vier maanden celstraf, waarvan twee voorwaardelijk voor het medeplegen van smaadschrift. In december 2011 heeft de Hoge Raad in cassatie haar bezwaar nogmaals verworpen en de celstraf vastgesteld op drie maanden en drie weken, waarvan twee maanden voorwaardelijk met een proeftijd van twee jaar.
Onder de naam Yvonne de Bruin schreef Van Hertum "Tranen op 4 mei", naar eigen zeggen een autobiografisch verhaal. Haar vader zou haar een trauma hebben aangepraat door zijn eigen belevenissen uit de oorlog uitentreuren aan haar te vertellen. Haar vader zou volgens eigen zeggen Auschwitz hebben overleefd, haar moeder Sobibór. Dit boek kwam in opspraak toen de Joodse gemeenschap haar betichtte van het verkondigen van onwaarheden; het boek zou deels verzonnen zijn en deels op de verhalen van andere personen gebaseerd zijn.


</doc>
<doc id="1371185" url="https://nl.wikipedia.org/wiki?curid=1371185" title="Difenacum">
Difenacum

Difenacum (ISO-naam: difenacoum) is een giftige stof, afgeleid van coumarine, die gebruikt wordt als rodenticide in lokaas om ratten en muizen te bestrijden in en rond gebouwen, op landerijen en langs waterlopen. Het lokaas bestaat in allerlei vormen: graankorrels die gecoat zijn met de stof, korrels of blokjes geperst van gemalen graan, gemengd met difenacum of als een gel. De concentratie van difenacum in het lokaas is laag, gewoonlijk 0,005%.

Difenacum is een anticoagulans, een stof die de stolling van het bloed remt. Na opname van een aantal dosissen gedurende een aantal dagen, kan het subcutane en inwendige bloedingen veroorzaken die de dieren uiteindelijk fataal worden. Omdat het effect na enkele dagen optreedt, leggen de dieren geen verband tussen het eten van het lokaas en het effect, en blijven ze van het lokaas eten. Difenacum is een anticoagulans van de tweede generatie dat ook werkt tegen dieren die resistentie tegen warfarine hebben ontwikkeld.

Difenacum was, op het moment dat de Europese biocidenrichtlijn van kracht werd, een bestaande werkzame stof. Ze is onderzocht of ze in aanmerking kwam om opgenomen te worden in de lijst van toegelaten biociden. In de uiteindelijke richtlijn van 29 juli 2008 is de duur van die opname beperkt tot vijf jaar in plaats van de gebruikelijke tien jaar.

In 2009 nam de Europese Commissie difenacum op in de lijst van toegelaten gewasbeschermingsmiddelen, voor een periode van tien jaar.

Difenacum is een zeer giftige stof. Blootstelling aan difenacum kan gebeuren door opname langs de mond, door inademing van stof of door contact met de huid. Naargelang de ingenomen hoeveelheid variëren de symptomen van een verhoogde neiging tot bloeden tot massaal bloedverlies. De symptomen treden pas na enkele dagen op. Vitamine K1 is een zeer effectief tegengif maar moet door de extreem lange halfwaardetijd in het lichaam van difenacum gedurende maanden worden gebruikt.

Om vergiftiging door difenacum te vermijden moeten een aantal voorzorgen genomen worden. Korrelvormig lokaas wordt in veilige, niet te openen lokdozen geplaatst. Aan het lokaas wordt een bittere stof, zoals Bitrex toegevoegd om de kans dat kinderen of huisdieren het zouden opeten te verminderen. Het lokaas is gewoonlijk ook gekleurd zodat het makkelijker herkenbaar is. Dode dieren die van het middel gegeten hebben moeten begraven of verbrand worden om te vermijden dat aaseters het middel zouden binnenkrijgen. Het middel is ook in het uitgelegde gif maar in zeer lage concentraties aanwezig (0,005%) en ratten en muizen moeten er dan ook herhaaldelijk van eten om eraan dood te gaan. Door deze lange aanlooptijd leggen ratten geen verband meer tussen het gif en dode dieren, waar ze bij snelwerkende vergiften heel goed in zijn.

Difenacum is weinig oplosbaar in water. Het is persistent in de bodem, heeft een hoge bioconcentratiefactor en is bioaccumuleerbaar. Difenacum is dus mogelijk een van de zogenaamde PBT- en zPzB-stoffen. Dit is de reden waarom de Europese Commissie difenacum slechts voor vijf jaar in de lijst van biociden heeft opgenomen: er zijn voorlopig nog geen alternatieven beschikbaar die even doeltreffend zijn maar minder schadelijk voor het milieu; maar vooraleer de termijn verlengd kan worden moet er eerst een vergelijkende risicobeoordeling gebeuren.



</doc>
<doc id="1371232" url="https://nl.wikipedia.org/wiki?curid=1371232" title="Haringworm">
Haringworm

De haringworm ("Anisakis simplex") is een wormachtige, behorend tot de nematoden, die voorkomt in zeevissen zoals haring.

Wanneer de mens de larven via het voedsel binnenkrijgt kan een darmontsteking ontstaan met hevige buikkrampen. Ook kan de worm de darmwand doorboren en zich nestelen in het spierweefsel. Het kan aanleiding zijn tot ernstige buikpijnen en zelfs ophoesten van de nematode. In ernstige gevallen is chirurgisch ingrijpen noodzakelijk. In minder ernstige gevallen verdwijnt de parasiet vanzelf via de ontlasting of wordt gedood door het afweersysteem van het lichaam. 

Sinds 1968 zijn de Nederlandse vissers verplicht rauwe vis, dus ook haring, een etmaal bij -20 °C te bewaren of gedurende een bepaalde tijd in een zure marinade te leggen. Hierdoor wordt anisakiasis (haringwormziekte) in Nederland vrijwel niet meer aangetroffen. In landen waar veel rauwe vis wordt gegeten, zoals Japan, komt anisakiasis nog geregeld voor.


</doc>
<doc id="1372244" url="https://nl.wikipedia.org/wiki?curid=1372244" title="Angiogeneseremmer">
Angiogeneseremmer

Een angiogeneseremmer is een geneesmiddel dat de vorming van nieuwe bloedvaten (angiogenese) tegengaat. Angiogenese is een proces dat bij het innestelen van een embryo plaatsvindt, bij genezing van wond en bij kanker. Bij het groeien van kankergezwellen ontstaan ook nieuwe bloedvaten om het nieuwe weefsel van bloed te voorzien. Door het ontstaan van nieuwe bloedvaten moeilijk te maken wordt ook de groei van tumoren onderdrukt.
Angiogeneseremmers worden ook ingezet bij de behandeling van maculadegeneratie, waarbij de (onnodige) groei van bloedvaten in het netvlies het gezichtsvermogen aantast.

Er zijn verschillende mechanismen:


</doc>
<doc id="1372272" url="https://nl.wikipedia.org/wiki?curid=1372272" title="Graft-versus-hostreactie">
Graft-versus-hostreactie

Graft versus host (letterlijk: "transplantaat tegen gastheer") is een verzamelnaam voor bepaalde complicaties van orgaantransplantaties. Vooral bij beenmergtransplantaties kan het donorweefsel (de "graft") een afweerreactie vertonen tegen het weefsel van de ontvanger (de "host"). De afweercellen van het transplantaat vallen dus het weefsel van de gastheer aan, wat precies tegengesteld is aan de gebruikelijke afstoting: vrijwel altijd valt het weefsel van de ontvanger het donorweefsel aan.

Graft-versus-hostreacties kunnen overal in het lichaam optreden, maar vooral in de huid, de darmen en de longen. Om graft-versus-host te onderdrukken kunnen afweeronderdrukkende middelen worden ingezet - met soms moeilijk te behandelen infecties tot gevolg.

Graft-versus-hostreacties treden vooral op als grote aantallen bloedcellen van de donor in het lichaam van de ontvanger komen; bijvoorbeeld bij een beenmerg- of stamceltransplantatie. De reactie komt soms ook voor na bijvoorbeeld levertransplantatie en niertransplantatie. Verder kan de graft-versus-hostreactie optreden bij bloedtransfusie aan kwetsbare patiënten zoals pasgeborenen, immunodeficiënte patiënten en patiënten die worden behandeld met hoge doses cytostatica.






</doc>
<doc id="1373803" url="https://nl.wikipedia.org/wiki?curid=1373803" title="Leishmania">
Leishmania

Leishmania is een geslacht van trypanosome protozoa, en betreft parasieten die verantwoordelijk zijn voor de infectieziekte leishmaniasis. De parasiet wordt verspreid door zandvliegen die vooral leven van bloed van kleine zoogdieren.


</doc>
<doc id="1373844" url="https://nl.wikipedia.org/wiki?curid=1373844" title="Vulvodynie">
Vulvodynie

Vulvodynie is een verzamelbegrip dat verwijst naar chronische pijn en/of branderig gevoel van de vulva waarbij welbevinden (sterk) verminderd is. Doorgaans zijn er geen andere verschijnselen dan roodheid van de voorhof waar te nemen. Van vulvodynie wordt gesproken als geen directe andere oorzaak te achterhalen valt. Uit te sluiten aandoeningen zijn onder meer:


</doc>
<doc id="1374143" url="https://nl.wikipedia.org/wiki?curid=1374143" title="Sneakerfetisjisme">
Sneakerfetisjisme

Sneakerfetisjisme (Engels: "sneaker fetish") is in de ruimste zin het aangetrokken zijn tot sneakers oftewel sportschoenen. Dit hoeft niet per definitie seksueel genot te zijn, maar het is er vaak mee verbonden.

Deze specifieke vorm van seksueel fetisjisme komt hoofdzakelijk (maar niet exclusief) voor bij homoseksuele mannen, maar ook heteromannen kunnen een sneakerfetisj hebben. In landen als Frankrijk en Duitsland worden er onder andere party's en bijeenkomsten georganiseerd waar deze fetisj centraal staat. Maar ook in Vlaanderen en Nederland bestaat er een scene van sneakerfetisjisten.

De sneakerfetisjist raakt opgewonden wanneer hij - in gedachten, via allerlei media, of in het echt - geconfronteerd wordt met het beeld van sneakers. Er bestaat dan ook veel pornografie specifiek gericht op deze fetisj.

De Nike Air Max-sportschoen is één van de populairste sneakers bij sneakerfetisjisten. Daarnaast zijn ook andere sneakers van Nike en bijvoorbeeld in Duitsland allerlei skatersneakers populair.
Naast de sneakers zijn vaak ook de sokken, vaak zijn dat witte sportsokken, onderwerp van de fetisj. 

Voor heel wat sneakerfetisjisten is geur een bijzonder belangrijk aspect. Sneakers en sokken die veel gedragen worden, krijgen een specifieke geur die voor een sneaker fetisjist erg opwindend is. 

Sneakerfetisjisme uit zich in diverse vormen waarbij dient opgemerkt te worden dat deze niet door alle sneakerfetisjisten worden bedreven:

Ook seks met sneakers behoort tot de uitingen.
In sommige gevallen is er een connectie met de verschijningsvormen van sadomasochisme.

Het dragen van sneakers wordt vaak gecombineerd met sportkledij of jeans.

Op het internet zijn tal van websites, blogs, forums en online gemeenschappen te vinden die zich specifiek richten op het sneakerfetisjisme.


</doc>
<doc id="1374334" url="https://nl.wikipedia.org/wiki?curid=1374334" title="Francis Kiernan">
Francis Kiernan

Francis Kiernan (Ierland, 2 oktober 1800 – Londen, 31 december 1874) was een Britse arts en anatoom van Ierse komaf. Hij verrichtte essentieel werk bij het in kaart brengen van de anatomie van de lever, dat hij middels microscopische preparaten tentoonstelde in zijn privé-museum.

Kiernan werd in 1825 verkozen tot lid van de Royal College of Surgeons of England.
Hij werd in 1834 Fellow of the Royal Society en won twee jaar later de Copley Medal voor zijn onderzoek naar de lever. Hij werkte als lector anatomie en fysiologie aan de Universiteit van Londen en nam daarin examens af.

Kiernan was thuis de oudste van vier kinderen. Zijn ouders verhuisden toen hij nog jong was met de hele familie naar Engeland.

In juli 1864 kreeg hij een beroerte die hem voor de rest van zijn leven deels verlamde. Onder meer zijn spraak herstelde niet meer volledig.
Kiernan stierf ongehuwd in zijn eigen huis. Hij ligt begraven in Mortlake.


</doc>
<doc id="1374548" url="https://nl.wikipedia.org/wiki?curid=1374548" title="Émile Roux">
Émile Roux

Pierre Paul Émile Roux (Confolens, 17 december 1853 - Parijs, 3 november 1933) was een Frans microbioloog. Hij deed onderzoek naar onder meer difterie en tetanus. Samen met Louis Pasteur ontwikkelde hij vaccins in het Pasteur Instituut.

Roux werkte op de gebieden van bacteriologie, immunologie en geneeskunde. Hij hield zich, naast met difterie en tetanus, bezig met syfilis, longontstekingen, cholera, miltvuur, hondsdolheid en tuberculose.

Roux won in 1917 de Copley Medal. Hij overleed op 79-jarige leeftijd in het mede door hem opgezette Pasteur Instituut.


</doc>
<doc id="1374642" url="https://nl.wikipedia.org/wiki?curid=1374642" title="Gendoping">
Gendoping

Gendoping is het manipuleren van het tot expressie komen van specifieke genen teneinde het prestatievermogen te vergroten. In 1997 en 1998 verschenen wetenschappelijke publicaties waaruit bleek dat knaagdieren die genetisch gemanipuleerd waren, beter presterende spieren hadden.
De vraag rees of deze technieken ook bij atleten gebruikt zouden kunnen worden, teneinde de prestaties te verhogen: Gendoping.

Gendoping is mogelijk omdat er in de reguliere geneeskunde veel onderzoek wordt gedaan naar gentherapie, met name bij spierziekten zoals de ziekte van Duchenne. Indien men deze technieken gebruikt voor verbetering van de sportieve prestaties, zou men dit gendoping kunnen noemen.

Twee basisonderdelen van gendoping zijn: een stukje genetisch materiaal dat het beoogde prestatiebevorderende effect geeft, en een methode om dat materiaal in het lichaam te krijgen, de zogenaamde vector. Bekende vectoren zijn DNA-plasmiden, het adenovirus en het lentivirus. Een virus is geschikt omdat virussen op heel veel plaatsen in het menselijk lichaam kunnen komen, en dus op veel plaatsen het gewenste genetisch materiaal kunnen afleveren.


Het valt nog af te wachten of de effecten zoals gevonden in dierproeven, ook bij de mens zullen optreden. Tevens is het zo dat de vector, zoals bijvoorbeeld het adenovirus, ziekte kan veroorzaken. Tot en met medio 2008 had het gebruik van een adenovirus één dode tot gevolg. Het gemanipuleerde genetisch materiaal kan ook schade opleveren: HIF 1a, HGH en IGF-1 kunnen het risico op het ontstaan van kanker vergroten.
Het aantal laboratoria dat in staat is dergelijke producten te maken is beperkt. Dit kan tot gevolg hebben dat malafide laboratoria nep-varianten op de markt gaan brengen. De gebruiker weet dan niet welke werking of bijwerking valt te verwachten.


</doc>
<doc id="1374884" url="https://nl.wikipedia.org/wiki?curid=1374884" title="Thomas Lewis">
Thomas Lewis

Thomas Lewis (Cardiff, 26 december 1881 - Rickmansworth, 17 maart 1945) was een Welshe cardioloog. Hij zette de lijnen uit voor het gebruik van het door Willem Einthoven uitgevonden elektrocardiogram in de geneeskunde.

Lewis werkte als cardioloog, fysioloog en klinisch wetenschapper, waarbij hij zich voornamelijk bezighield met het hart. Hij correspondeerde vanaf 1906 met Einthoven. Hij begon met het gebruik van het elektrocardiogram in de klinische praktijk in 1908.

Lewis stichtte samen met James MacKenzie in 1909 het wetenschappelijk tijdschrift "Heart: A Journal for the Study of the Circulation", later hernoemd tot Clinical Science. Vier jaar later bracht hij het boek "Clinical Electrocardiography," uit, over elektrocardiografie in de medische praktijk.

Lewis werd in 1918 verkozen tot Fellow of the Royal Society en twee jaar later geridderd. In 1921 werd hij Knight Bachelor.
Van de Royal Society ontving hij in 1927 de Gold Medal en in 1941 de Copley Medal. Van 1943 tot 1945 was hij vicevoorzitter van het wetenschappelijk genootschap.


</doc>
<doc id="1375139" url="https://nl.wikipedia.org/wiki?curid=1375139" title="Cupping">
Cupping

Cupping (van Engels: "cupping therapy") of koppen zetten is een onbewezen alternatieve geneeswijze waarbij een vacuüm boven de huid van een patiënt gecreëerd wordt door er verhitte glazen of metalen bollen op te zetten. De lucht in deze glazen koelt dan af waardoor er een onderdruk ontstaat. Er kan ook gewerkt worden met een pompje om de onderdruk in de glazen te creëren. Bij de natte variant, "wet cupping" (ook wel 'natte of bloedige koppen', "hijama" oftewel "zuigen" in het Arabisch ), worden er met een naald prikjes of met een scalpel sneetjes ("scarificaties") gemaakt in de huid, zodat er bloed naar buiten vloeit. Na de behandeling zijn grote ronde paarse of rode plekken zichtbaar op de plek waar de kopjes hebben gestaan. De praktijk wordt door verschillende experts als gevaarlijke kwakzalverij beschouwd.

De alternatieve geneeswijze vindt zijn oorsprong in een oude behandeling met zogenaamde laatkoppen, waarbij men metalen halve bollen verwarmde en op de huid plaatste waarna deze zich vastzogen.

Er wordt beweerd dat de praktijk is ontstaan rond 3000 v.Chr. in Oost-Azië. De islamitische profeet Mohammed zou het hebben aanbevolen in islamitische geschriften.

In traditionele Chinese geneeskunde worden kopjes, gemaakt van glas, plastic of bamboe, op de huid van de patiënt geplaatst en vervolgens vacuüm gezogen. Dit kan door gebruik te maken van een pomp of door de lucht in de kopjes te verwarmen. Nadat de kopjes op het lichaam worden geplaatst zullen deze zich aan de huid vastzuigen.

Men dacht daardoor slechte lichaamsstoffen te kunnen uitdrijven. Het is daarmee een vorm van aderlaten. Ook in middeleeuws Nederland was koppen zetten een gangbare praktijk, onder andere in badhuizen.

Er zijn tegenwoordig uiteenlopende claims over "allerlei kwalen" waar cupping goed voor zou zijn, waaronder anemie, artrose, depressies, gynaecologische klachten zoals onvruchtbaarheid, impotentie, maag- en darmklachten, migraine en hoesten. Voorts zou het de bloedsomloop stimuleren, "toxinen" uit de huid halen en helpen bijkomen na lichamelijke oefeningen; bij "wet cupping" zou bovendien "slecht bloed" uit het lichaam worden gezogen. Sommige therapeuten beweren zelfs dat het zou helpen tegen kanker. Voor geen enkele van deze aandoeningen of klachten heeft cupping echter een bewezen werking.

De therapie wordt gebruikt om wat in oosterse geneeswijzen bekendstaat als 'stagnatie' te verlichten. Het wordt gebruikt om ziektes zoals griep, kortademigheid en bronchitis te behandelen. "Cupping" wordt ook gebruikt om pijn aan de nek, rug, schouders en andere spieren te behandelen.

Dat een cupping-behandeling enig positief effect heeft is niet bewezen en ook niet plausibel. Een meta-analyse uit 2012 vergeleek 135 studies, waarin enkel zeer zwak bewijs werd gevonden dat "mogelijk kan helpen tegen klachten als acne of gezichtsverlamming, mits het gecombineerd wordt met andere behandelingen". Maar niet alle studies zijn even betrouwbaar en echt ernstige ziektes zoals kanker of hartklachten zijn er volgens professor alternatieve geneeswijzen Edzard Ernst niet mee te genezen.

Wel is bekend dat als cupping verkeerd wordt uitgevoerd, dit schadelijke gevolgen kan hebben. Hoewel de schade bij een enkele behandeling beperkt blijft tot een blauwe plek, vergelijkbaar met een zuigplek, kan een herhaaldelijke behandeling op dezelfde plaatst afsterving van het huidweefsel tot gevolg hebben. Deze wondes zijn vergelijkbaar met derdegraads brandwonden. Verschillende dokters en wetenschapsjournalisten wijzen er dan ook op dat deze behandeling een risico inhoudt terwijl er geen aantoonbare voordelen zijn.

In mei 2015 werden er in Nederland naar aanleiding van een onderzoek van "NRC Handelsblad" Kamervragen gesteld aan Minister Edith Schippers (Volksgezondheid). Artsenfederatie KNMG en een Kamermeerderheid eisten een onderzoek naar cupping en toezicht op cupping-therapeuten, aangezien bij wet alleen artsen mogen snijden in iemands lichaam; niet-erkende behandelaars mogen dus geen wet cupping uitvoeren. Er is een "hoog risico op besmetting of infecties" volgens de GGD: ziektes zoals hepatitis kunnen via het bloed in de kopjes worden overgedragen van de ene naar de andere patiënt. Minister Schippers ging akkoord en de Inspectie voor de Gezondheidszorg stelde voortaan toezicht in op cupping-praktijken.

Tegenwoordig wordt "cupping" ook gebruikt in BDSM voor de stimulatie van pijn.


</doc>
<doc id="1375272" url="https://nl.wikipedia.org/wiki?curid=1375272" title="Muceus">
Muceus

Muceus betekent slijmerig en heeft onder andere betrekking op de hoedanigheid van het speeksel. De onderkaakspeekselklier, ondertongspeekselklier en de meeste kleine speekselkliertjes produceren muceus speeksel, dat slijmachtig en min of meer elastisch is.

Bij bronchitis kan een muceuze afscheiding door het neusslijmvlies gevormd worden.


</doc>
<doc id="1375315" url="https://nl.wikipedia.org/wiki?curid=1375315" title="1,2-dimethoxybenzeen">
1,2-dimethoxybenzeen

1,2-dimethoxybenzeen, ook bekend onder de traditionele naam veratrol, is de dimethylether van catechol (de monomethylether van pyrocatechol is guaiacol).

Veratrol is een intermediair product in de synthese van andere verbindingen, onder andere farmaceutische stoffen.

Veratrol komt, zoals andere alifatische en aromatische ethers, van nature voor in sommige voedingsproducten zoals fruit en groenten, en is gebruikt als smaakstof in voedingswaren, zoals kauwgom en snoepgoed.

De stof wordt ook gebruikt als reukstof in toiletartikelen. Ze heeft een vanille-achtige geur.

Vele bloemen geven veratrol af, en de stof is een insectferomoon bij onder andere treksprinkhanen.


</doc>
<doc id="1375319" url="https://nl.wikipedia.org/wiki?curid=1375319" title="Joseph Barcroft">
Joseph Barcroft

Joseph Barcroft (Newry, 26 juli 1872 - Cambridge, 21 maart 1947) was een Noord-Iers fysioloog. Hij deed onderzoek naar het zuurstofgehalte in bloed.

Barcroft behaalde zijn graad in geneeskunde aan het "King's College" van de Universiteit van Cambridge in 1896, na in 1891 een BSc verkregen te hebben aan de "Leys School". Daarna begon hij met onderzoek naar hemoglobine. Hij bekeek onder meer hoe het reageerde op giftige gassen (waaraan hij zich daarvoor persoonlijk blootstelde) en op grote hoogtes. Vanaf 1933 legde Barcroft zich toe op ademhaling van foetussen bij zoogdieren. In 1937 werd hij de eerste voorzitter van de "Unit of Animal Physiology" op Cambridge.

Barcroft werd in 1910 verkozen tot Fellow of the Royal Society en ontving in 1943 haar Copley Medal. Hij was "Fullerian" hoogleraar aan de Royal Institution (1923-1926), "Dunham" lector aan de Universiteit van Harvard (1929) en voorzitter van de faculteit fysiologie van de British Association for the Advancement of Science (1920).

Hij stierf als gevolg van een hartaanval.


</doc>
<doc id="1375367" url="https://nl.wikipedia.org/wiki?curid=1375367" title="Andrew Huxley">
Andrew Huxley

Andrew Fielding Huxley (Hampstead, 22 november 1917 – Grantchester, 30 mei 2012) was een Engels fysioloog en biofysicus. Hij won in 1963 samen met Alan Lloyd Hodgkin de Nobelprijs voor de Fysiologie of Geneeskunde voor hun onderzoek naar het actiepotentiaal van zenuwen.

Huxley werd geboren in Hampstead, Noord-Londen, als zoon van de auteur Leonard Huxley (1860-1933) en diens tweede echtgenote Rosalind Bruce. Hij had drie halfbroers, een halfzus en een oudere broer, David. Na de Westminster School studeerde hij aan het Trinity College in Cambridge. Aanvankelijk studeerde hij natuurwetenschappen, maar hij schakelde over naar fysiologie in zijn laatste studiejaar. In 1938 behaalde hij er zijn bachelor en in 1941 zijn mastergraad. 

Huxleys samenwerking met Hodgkin op het gebied van zenuwinpulsen begon in 1939, toen Hodgkin terugkeerde uit de Verenigde Staten en Huxley een van zijn postdoc-studenten werd. Hun onderzoek werd nog voordat deze gestart was onderbroken door het uitbreken van de Tweede Wereldoorlog. In de oorlogsjaren, toen het onderwijs in Londen vanwege de luchtaanvallen werd gestaakt, was hij wetenschappelijk officier bij het "Air Ministery and Ministery of Aircraft Production". Vanaf 1946 werd aan de Cambridge-universiteit het onderzoek hervat.

Hodgkin en Huxleys onderzoek droeg bij aan de wetenschap die het vermogen van het centraal zenuwstelsel in het besturen van een organisme in kaart brengt. Voor hun onderzoek maakten ze gebruik van de reuzenzenuwvezels (axonen) van de pijlinktvis "Loligo pealeii" omdat die wel een millimeter dik kunnen zijn. Aan de hand hiervan postuleerden ze de oorspronkelijke hypothese van het ionkanaal, die later bewezen werd. In 1952 publiceerden ze hun bevindingen over hoe de actiepotentiaal zich in een zenuw zich voortplant. Hun theorie was dat dit gebeurt door een instroom van natriumionen en een uitstroom van kaliumionen in de zenuwuitloper. Het door hun gehypothetiseerde ionkanaal werd pas decennia later ontdekt. Later was Huxley hoogleraar fysiologie in Londen (1969-1983) en Cambridge (1984-1990). 

Huxley werd in 1955 verkozen tot Fellow of the Royal Society, waarvan hij in 1973 de Copley Medal ontving. Van 1980 tot 1984 was hij voorzitter van de Royal Society. Hij werd in 1974 geridderd en kreeg in 1983 de Order of Merit.

Huxley is een kleinzoon van "Darwin's Bulldog" Thomas Huxley en halfbroer van schrijver Aldous Huxley en bioloog Julian Huxley. Hij trouwde in 1947 met Richenda Pease, die in 2003 overleed. Zij kregen een zoon, Stewart, en vijf dochters, Janet, Camilla, Eleanor, Henrietta en Clare.


</doc>
<doc id="1375489" url="https://nl.wikipedia.org/wiki?curid=1375489" title="César Milstein">
César Milstein

César Milstein (Bahía Blanca, 8 oktober 1927 – Cambridge, 24 maart 2002) was een Argentijns biochemicus, met name geïnteresseerd in immunologie. Hij won in 1984 samen met Georges Köhler de Nobelprijs voor de Fysiologie of Geneeskunde voor hun bijdrage in het onderzoek naar antistoffen.

Milstein werd geboren in de Argentijnse stad Bahía Blanca in een joods gezin. Zijn ouders waren Máxima Vapniarsky en Lázare Milstein, een Oekraïense immigrant. Hij studeerde aan de Universiteit van Buenos Aires en behaalde zijn doctoraat onder professor A. Stoppanni. Aanvankelijk was hij werkzaam aan het Nationaal Instituut voor Microbiologie maar omdat hij een uitgesproken politiek tegenstander was van Juan Perón moest voor zijn eigen veiligheid het land ontvluchten. In 1958 vertrok hij naar Engeland, naar de faculteit biochemie van de Universiteit van Cambridge waar hij onder Malcolm Dixon onderzoek deed naar het mechanisme van metaalactivatie van het enzym fosfoglucomutase. 

Hij ging in 1961 terug naar zijn geboorteland waar hij afdelingshoofd werd van de recent opgerichte faculteit Moleculaire Biologie van het Nationaal Instituut voor Microbiologie in Buenos Aires. Als gevolg van een ander politiek klimaat trad hij al na twee jaar af en keerde terug naar Cambridge. Hier werkte hij in de onderzoekgroep van Frederick Sanger bij het pas opgerichte Medical Research Center (MRC) Laboratorium voor Moleculaire Biologie. Hij bleef de rest van zijn wetenschappelijke carrière verbonden aan Cambridge, van 1960 tot 1962 als docent biochemie en van 1963 tot 1995 als docent moleculaire biologie.

Milstein besteedde het grootste gedeelte van zijn actieve wetenschappelijke carrière in het onderzoeken van de structuur van en het proces waarlangs diversiteit in antistoffen ontstaat. Samen met Köhler ontwikkelde hij, op basis van de ideeën van Niels Jerne, de techniek van de hybridoma, om monoklonale antistoffen te verkrijgen. Met deze techniek lieten ze een antilichaam producerende B-cel fuseren met een ontspoorde tumorcel. Deze samengesmolten cellen (hybridomacellen) waren nu in staat antilichamen te maken van een specifieke soort, namelijk die van de oorspronkelijk B-cel.

Voor deze prestatie ontvingen ze de Nobelprijs voor de Fysiologie of Geneeskunde. Het was de aanzet voor een uitbreiding van het gebruik van antistoffen in de wetenschap en geneeskunde omdat vanaf dat moment het relatief eenvoudig werd om grote hoeveelheden antilichamen te produceren die allemaal identiek (monoklonaal) zijn en allemaal dezelfde specifiteit bezitten.

Milstein overleed aan de gevolgen van hartklachten waarmee hij enkele jaren kampte.

Milstein werd in 1975 verkozen tot Fellow of the Royal Society, dat hem in 1982 de Royal Medal en in 1989 de Copley Medal uitreikte. Hij werd verder tot "Fellow" benoemd van onder meer het "Darwin College" en het "Fitzwilliam College" van de Universiteit van Cambridge, het "Royal College of Physicians" en het "Académico Correspondiente Extranjero" van de Real Academia de Ciencias Exactas ("Fisicas y Naturales") in Madrid.

Hij won onder meer de "Robert Koch Prijs", de "Robert Koch Medal", de "Jimenéz Díaz Memorial Award", de "General Motors Cancer Research Foundation Sloan Prize", de "Krebs Medal", de "Biochemical Analysis Prize" en de "Carlos J. Finlay Prize for Meritorious Work in Microbiology". In 1980 werd hij onderscheiden met de Wolfprijs in de Medicijnen en de Louisa Gross Horwitz prize, in 1982 de Franklin Medal en in 1984, samen met Michael Potter en Köhler, met de Albert Lasker Award for Basic Medical Research.

Milstein trouwde in 1953 met immunoloog "Celia Prilleltensky". Ze kregen geen kinderen.


</doc>
<doc id="1375515" url="https://nl.wikipedia.org/wiki?curid=1375515" title="Regenten- en Lenghenhof">
Regenten- en Lenghenhof

Ingeklemd tussen het Bagijnhof en de Vriesestraat in de Zuid-Hollandse plaats Dordrecht ligt het uit 1755 daterende Regenten- of Lenghenhof. Het hof bestaat eigenlijk uit 4 hofjes die door poorten met elkaar verbonden zijn.
Aan de kant van het Bagijnhof geeft een poort in Lodewijk XV stijl toegang tot het hof, dat in totaal 52 woningen telt, inclusief een regentenkamer in rococostijl.

De Dordtse koopman en reder Gijsbert de Lengh heeft zijn geld en naam aan het hofje gegeven.
In het jaar van zijn overlijden, 1755, werden langs het Bagijnhof de eerste huisjes gebouwd.

Aanvankelijk was het hofje bedoeld om berooide gezinnen een dak boven het hoofd te geven. Ook armlastige oude, ongetrouwde vrouwen, vaak gepensioneerde dienstbodes, kregen er een huisje toegewezen. Tegenwoordig zijn het uitsluitend vrouwen die het Regenten- of Lenghenhofje bewonen.

Regenten- en Lengenhof,toegang via Bagijnhof en Vriesestraat;
Toegankelijk voor publiek tussen 9.00 en 18.00 uur



</doc>
<doc id="1375656" url="https://nl.wikipedia.org/wiki?curid=1375656" title="Frank Fenner">
Frank Fenner

Frank John Fenner (Ballarat, 21 december 1914 - Victoria, 22 november 2010) was een Australische viroloog. Hij overzag de uitroeiing van het pokkenvirus en hielp de konijnenplaag in zijn thuisland onder de duim te krijgen door middel van het myxomavirus (bindweefseltumoren).

Toen Australië met een konijnenplaag kampte in de jaren 40 en 50 van de 20e eeuw opperde Fenner het myxomavirus in te zetten, waar hij onderzoek naar gedaan had. Ongeveer 99,5% van de konijnen bezweken er binnen negen tot elf dagen aan. Een kleine minderheid ontwikkelde een immuniteit en overleefde. Om te bewijzen dat het virus onschadelijk was voor mensen, injecteerden Fenner, Frank Macfarlane Burnet en Ian Clunies Ross het bij zichzelf.

In 1980 maakte Fenner als voorzitter van de "Global Commission for the Certification of Smallpox Eradication" de uitschakeling van het pokkenvirus bekend.

In 2010 verklaarde Fenner dat volgens hem het menselijk ras bezig is met een onomkeerbaar proces richting het uitsterven van de soort, mogelijk binnen honderd jaar. Dit komt volgens hem doordat de bevolking te veel groeit en een steeds grotere en oncontroleerbare consumptiedrang heeft, waardoor de aarde aan haar eigen gewicht zal bezwijken. De eerste gevolgen daarvan zijn al zichtbaar.

Fenner bezocht de "Thebarton Technical High School". Hij behaalde vervolgens bachelors ('undergraduates') in wetenschap en geneeskunde aan de University of Adelaide.

In 1949 werd hij hoogleraar microbiologie aan de Australian National University.

Fenner werd onderscheiden met onder meer de Japanprijs (1988), de Copley Medal (1995) en de WHO Medal.

Fenner was een atheïst.


</doc>
<doc id="1376075" url="https://nl.wikipedia.org/wiki?curid=1376075" title="Bruce Ivins">
Bruce Ivins

Bruce Edwards Ivins (Lebanon (Ohio), 22 april 1946 - Frederick (Maryland), 29 juli 2008) was een Amerikaans microbioloog en vaccinoloog. 

Hij was een expert op het gebied van miltvuur en ontwikkelde daar vaccins tegen. Hij werkte bij de United States Army Medical Research Institute of Infectious Diseases (USAMRIID), waar hij onder meer de monsters onderzocht van de antrax (miltvuur) die in 2001 per brief werd verstuurd naar enkele Amerikaanse senatoren en media. Deze antrax-aanvallen kostten aan vijf mensen het leven en leidden in Amerika tot lichte paniek. De brieven werden al vrij snel in verband gebracht met Irak en islamitische terroristen. 

Volgens berichten pleegde Ivins zelfmoord op het moment dat de FBI hem in staat van beschuldiging wilde stellen voor zijn betrokkenheid bij de aanval. Kort na zijn dood, op 8 augustus, verklaarde het Department of Justice dat de zaak werd gesloten: Ivins was de enige verdachte voor de antrax-brieven. Microbiologen zetten echter grote vraagtekens bij deze conclusie.

Ivins werkte de laatste achttien jaar bij USAMRIID in Fort Detrick, Maryland, waar hij onderzoek deed naar onder meer legionella en cholera. Na het miltvuurlek in Sverdlovsk in 1979, waarbij 64 mensen omkwamen, richtte hij zijn aandacht ook op antrax, en werd hij op dit gebied een top-expert. Over antrax publiceerde hij veel artikelen, waaronder een over de behandeling van inademing van antrax, gepubliceerd kort voor zijn dood in juli 2008. Hij was ook de mede-uitvinder van twee genetisch gemodificeerde vaccins tegen miltvuur, eigendom van zijn werkgever, het Amerikaanse leger.

Na de antrax-aanslagen in september en oktober 2001 werd Ivins ineens een belangrijk persoon in de strijd tegen het terrorisme. Er kwamen ook honderden miljoen dollars vrij voor veiligheidsmaatregelen. Als mede-uitvinder van de antrax-vaccins stond Ivins volgens de Los Angeles Times toen op het punt aan zijn uitvindingen te verdienen. In het kader van het Project Bioshield sloot de Amerikaanse regering een contract met een biotechnologisch bedrijf, VaxGen, voor de levering van grote hoeveelheden van het vaccin (waarde: 877,5 miljoen dollar). VaxGen kon echter niet op tijd leveren en het contract werd verscheurd.

Van 2000 tot begin 2002 hielpen Ivins en twee collega's BioPort problemen op te lossen bij de ontwikkeling van een vaccin tegen antrax. Vanwege deze problemen verbood FDA het bedrijf in die tijd het vaccin te produceren. Door de hulp van Ivins werd dit verbod ingetrokken.

Als antrax-expert werd hij na de aanslagen ingezet in de onderzoeken en hielp hij de FBI het antrax-poeder van een envelop te analyseren. De FBI noemde al vrij snel een collega van Ivins, Steven Hatfill, als mogelijke verdachte. In maart 2008 werd Hatfill uiteindelijk vrijgesproken en werd een rechtszaak vanwege het lekken van zijn naam naar de pers afgewend met een vergoeding van 5,8 miljoen dollar. 

Eind 2006, en volgens sommige berichten al in 2002 toen antrax-sporen in de buurt van zijn bureau werden aangetroffen, werd Ivins de hoofdverdachte. Over deze besmettingen lichtte Ivins zijn superieuren pas vijf maanden later in. In 2002 waren overigens alle antrax-specialisten in Fort Detrick voor de FBI een potentiële verdachte. Sinds dat jaar werd iedereen meerdere keren ondervraagd en aan leugendetector-testen onderworpen. De labs werden onderzocht en de computers weggereden voor nader onderzoek. Uiteindelijk werd Ivins de hoofdverdachte.

De FBI vermoedde dat Ivins de antrax-brieven had verstuurd om zijn vaccin te testen. Dit nadat Ivins eerder had geklaagd dat hij antrax-vaccins alleen maar op dieren kon uitproberen. Toen Hatfill werd vrijgesproken veranderde volgens collega's zijn gedrag en vertelde hij zijn therapeut dat hij zelfmoord overwoog. Deze therapeut vertelde eind juli dat Ivins van plan was zijn medewerkers te vermoorden nadat hij hoorde dat hij in staat van beschuldiging zou worden gesteld. Hij zou een wapen en een kogelvrij vest hebben aangeschaft.

Ivins zou zelfmoord hebben gepleegd door een overdosis Tylenol (paracetamol) met codeïne. Echter, het feit dat Ivins als microbioloog geweten moet hebben dat een overdosis paracetamol tot een bijzonder pijnlijke dood leidt maakt dit scenario onwaarschijnlijk. Hij overleed in het Frederick Memorial Hospital. Er werd geen afscheidsbrief aangetroffen. Een autopsie werd niet verricht. 

Na zijn dood liet zijn advocaat weten dat Ivins onschuldig was. De beschuldigingen en druk hebben tot zijn dood geleid, aldus de advocaat. Ook verschillende voormalige collega's en specialisten in biologische wapens betwijfelen of Ivins daadwerkelijk de brieven verstuurde. Volgens Richard Spertzel, van 1994 tot 1999 hoofd van de biologische wapens-afdeling van UNSCOM, kon de poeder-vorm van antrax niet in Fort Detrick zijn gemaakt. Hij en andere experts meenden dat er dure apparatuur, veel geld en een team van specialisten nodig is om antrax in deze vorm te kunnen maken. De antrax bevatte bijvoorbeeld een hoog percentage silicium, 1,4 procent. Ivins had niet de kundigheid of de apparatuur om dat te doen. Testen hebben tevens uitgewezen dat het onmogelijk is dat de antrax per ongeluk is besmet geraakt door silicium.

Volgens sommige auteurs, zoals Michael Green, was hier sprake van een cover-up van de FBI; er moest een zondebok worden gevonden terwijl de werkelijke daders buiten schot bleven. De FBI ging eerst achter Hatfill aan, maakte hem het leven zuur en toen hij niet kon worden 'gepakt' richtte het zijn pijlen op Bruce Ivins. 

In 2010 sloot de FBI definitief het onderzoek: Ivins was de dader. Volgens de democratische politicus Rush D. Holt zou nieuw bewijsmateriaal van de FBI door een rechter van tafel worden geveegd. Volgens Kemp, de voormalige advocaat van Ivins, worden de psychische problemen van Ivins helaas gezien als bewijs.

Volgens de documentaire film 'Anthrax War' is Ivins één van vier Amerikaanse en Engelse onderzoekers van biologische wapens die in de afgelopen jaren zijn overleden door 'zelfmoord'.


</doc>
<doc id="1376478" url="https://nl.wikipedia.org/wiki?curid=1376478" title="Ziekte van Hartnup">
Ziekte van Hartnup

De ziekte van Hartnup is een pellagra-achtige ziekte met (door zonlicht geactiveerd) gepigmenteerd eczeem en neurologische aandoeningen die voor een deel veroorzaakt worden door afbraakproducten van tryptofaan. Het is een autosomaal recessieve aandoening die niet langer is opgenomen in neonatale screeningprogramma voor pasgeborenen. Deze ziekte komt ongeveer evenveel voor als fenylketonurie.

Bij de ziekte van Hartnup is het transportmechanisme waarmee neutrale aminozuren over de celmembraan worden getransporteerd defect. Dit defect komt dan voor in alle lichaamscellen. Eventuele problemen zijn het eerst te verwachten bij organen met cellen die veel neutrale aminozuren transporteren. In praktijk gaat het vooral om de darm en de nier. De nier is slecht in staat de neutrale aminozuren te resorberen uit de voorurine waardoor deze aminozuren in te grote hoeveelheden in de urine kunnen komen. In de darm blijven deze aminozuren achter in het lumen, wat aanleiding geeft tot vorming van indolverbindingen door in de darm aanwezige bacteriën.

Het afwijkende gen dat deze ziekte veroorzaakt ligt op chromosoom 5, de overerving verloopt autosomaal recessief. Het lichaam is in staat de meeste aminozuren zelf aan te maken, op een klein aantal essentiële aminozuren na. Het neutrale essentiële aminozuur tryptofaan is de voorloper van niacine, dat de voorloper is van nicotinamide dat deel uitmaakt van NAD+. Meestal vertonen patiënten die in het bezit zijn van het defecte gen geen symptomen.

Als er symptomen zijn van deze ziekte worden die meestal voor het eerst gezien bij kinderen tussen drie en tien jaar oud. Ze komen deels overeen met pellagra dat wordt veroorzaakt door een tekort aan nicotinamide. Verder treden soms neurologische en psychiatrische stoornissen op.

De behandeling bestaat uit het aanvullen van de tekorten aangezien het nog niet mogelijk is om het gendefect te herstellen. Dagelijks nicotinamidetabletten en een dieet dat veel eiwit bevat, geeft verlichting van de symptomen. Blootstelling aan zonlicht kan de ziekte verergeren. De ziekte is bekend sinds 1956, toen zij in Londen werd vastgesteld bij de familie Hartnup.


</doc>
<doc id="1376591" url="https://nl.wikipedia.org/wiki?curid=1376591" title="Michiel Mijsberg">
Michiel Mijsberg

Michiel Alphonse Mijsberg (Willemstad (Noord-Brabant), 1677 - aldaar, 1747) was een Nederlands burgemeester. Hij was de broer van Willem Alphonse (van Huussel en) Mijsberg, die ook burgemeester van Willemstad is geweest (van 1724 tot 1725).

Mijsberg, ook gespeld als "Mijsbergh", was burgemeester van de vestingstad Willemstad van 1743 tot en met 1747. Hij had eerder in deze stad een praktijk als chirurgijn gehad en was als zakenman betrokken geweest bij de inkoop en verwerking van bier en was partner in een lokale brouwerij als zogenaamde "coopbrouwer".

Hij was actief in de armenzorg en beheerde als penningmeester ("rendant") de armenrekening van de behoeftigen en wezen in de stad. Ook was hij verantwoordelijk voor de opvang en herplaatsing van de ouderloos geworden kinderen in ofwel het weeshuis ofwel in pleeggezinnen gedurende een aantal jaren. In 1725, 1740, 1741 en 1747 was hij hiertoe benoemd als weesmeester. In 1724 werd hij tevens benoemd tot ouderling in de kerk.

Naast zijn werkzaamheden werd hij actief in de politiek en was een aantal jaren schepen van de stad geweest voordat hij burgemeester werd. Als burgemeester was hij verantwoordelijk voor de uitbreiding van de versterkingen van de vesting en de aanleg van een aantal forten rondom Willemstad na de Tachtigjarige Oorlog.

Mijsberg was driemaal getrouwd en kreeg in totaal negentien kinderen. Hij overleed in december 1747 in zijn woonplaats waar hij werd begraven op 15 december van dat jaar.


</doc>
<doc id="1376928" url="https://nl.wikipedia.org/wiki?curid=1376928" title="Cosmetische tandheelkunde">
Cosmetische tandheelkunde

Cosmetische tandheelkunde (of "esthetische" tandheelkunde) is een vakgebied binnen de tandheelkunde waarin het uiterlijk van het gebit met tandheelkundige hulpmiddelen verfraaid wordt. Gebruik wordt gemaakt van tandkleurige vulmaterialen, kronen en facings waarmee verbeteringen in vorm, stand en kleur van de tanden en kiezen kunnen worden gemaakt. Ook het bleken van verkleurde tanden en kiezen valt onder cosmetische tandheelkunde.


</doc>
<doc id="1377089" url="https://nl.wikipedia.org/wiki?curid=1377089" title="Ceruse">
Ceruse

Ceruse of "ceruis" is een mengsel van loodwit en krijt of mergel. Het wordt soms ook "Spaans wit" genoemd.

Het wordt voornamelijk voor het gronden van panelen en doeken gebruikt. 

Ceruse en zuiver loodwit wordt niet door alle schrijvers gescheiden gehouden.

Met de term "schelpwit" of schulpwit wordt in de 17e- en 18e-eeuwse kunstliteratuur soms kennelijk 'zuiver' loodwit bedoeld, in tegenstelling tot het ceruse. Men kende echter ook een witte verfstof, uit dikke gemalen schelpen bereid (onder andere vermeld door Beurs: "De Groote wereld in 't kleen geschildert," enz, 1692).


</doc>
<doc id="1377123" url="https://nl.wikipedia.org/wiki?curid=1377123" title="Julian Beever">
Julian Beever

Julian Beever is een Brits kunstenaar, vooral bekend om zijn anamorfe stoeptekeningen met gebruik van trompe-l'oeil.

Vanaf een voorbedachte plek wekken zijn tekeningen de illusie van 3D. Sommige van zijn werken zijn gesponsord, zoals de Mountain Dew (frisdrank) in een tekening op Union Square in New York.

Hij maakt ook muurtekeningen en replica's van 'oude meesters'. Julian Beever heeft internationaal gewerkt: in augustus 2008 tekende hij in de Koopgoot in Rotterdam.



</doc>
<doc id="1377682" url="https://nl.wikipedia.org/wiki?curid=1377682" title="Butorfanol">
Butorfanol

Butorfanol is een synthetisch opioïde met μ-antagoniste, κ-agoniste en σ-agoniste activiteiten.

De actie van butorfanol geeft analgesie en lichte sedatie, terwijl het antagonisme op de opioide receptoren μ butorfanol minder emetisch en minder ademhalingsdepressief dan morfine en μ-agoniste derivaten maakt. Butorfanol wordt ook als een centraal antitussivum gebruikt, omdat het het hoestreflexcentrum remt in de "medulla oblongata".

In de (humane) geneeskunde is butorfanol 7 maal analgetischer dan morfine en 100 maal antitussiever dan codeïne. Zoals het een μ-agoniste activiteit heeft, veroorzaakt butorfanol geen verslaving aan morfine.

In de veterinaire geneeskunde is butorfanol minder analgetisch dan morfine. Het is ingedeeld als IIb analgeticum, op indicatie tegen matige tot ernstige viscerale pijn en lage somatische pijn geeft. Butorfanol is interessant voor multimodale analgesie in combinatie met α-agonisten als medetomidine, want het helpt hun lagere doses: 0,2 mg/kg van butorfanol met 20 µg/kg van medetomidine voor intraveneus of intramusculair gebruik.

Butorfanol kan via intraveneuze infusie gebruikt worden: 0,2 tot 0,4 mg/kg/u bij hond.

Butorfanol heeft een halveringstijd van tegen 1,5 uur. De duur van het analgetische effect heeft een grote interindividuele variabiliteit. Na één uur is de serumconcentratiepiek maximaal. Als alle opioide receptoren μ en κ verzadigd zijn, ondergaat butorfanol een maximumeffect bij doses van 0,5 tot 0,6 mg/kg, waaruit de analgetische en sedatieve effecten niet meer vergroten.
Butorfanol passeert door de placenta en de concentraties in het foetale plasma worden gelijkwaardig aan die in het plasma van de moeder. Oraal toegediend ondergaat butorfanol een groot first-pass-effect en slechts 1/6 van de dosis komt beschikbaar in het plasma gaat. De lever zet butorfanol om in een inactieve vorm. De verdere uitscheiding is in wezen renaal.

Butorfanol heeft hoge therapeutische indices: 16 (IV), 29 (IM) en 63 (SC). Bij hond is de LD tegen 50 mg/kg. In geval van acute intoxicatie is butorfanol verantwoordelijk voor depressie van het centrale zenuwstelsel (ataxie, convulsies en lethargie) en van het ademhalingsapparaat (bradypnea, bradycardie). Het kan ook gastrolintestinale symptomen (diarree, obstipatie, anorexia) veroorzaken.

Bij een acute intoxicatie is het noodzakelijk naloxon via intraveneuze, intramusculaire of subcutane injectie te geven.

Butorfanol moet niet met de μ-agoniste opiaten (als morfine) geïnjecteerd worden. Erythromycine en theofylline kunnen het metabolisme van butorfanol verlagen.



</doc>
<doc id="1377943" url="https://nl.wikipedia.org/wiki?curid=1377943" title="Droge huid">
Droge huid

Droge huid, ook wel xerosis cutis of xerodermie, is een toestand van de huid. Het wordt gekenmerkt door droogheid en schilfering, de oorzaak daarvan is een relatief tekort aan water in de hoornlaag. Het is een belangrijke oorzaak van jeuk zonder huidafwijkingen.

Allerlei factoren kunnen bijdragen aan een droge huid:
Het onderscheid met enerzijds gewone huid en anderzijds meer afgebakende aandoeningen als asteatotisch eczeem en ichthyosis vulgaris is soms moeilijk te maken.

Verschijnselen van een droge huid zijn:
Als de huid erg droog is, kan het overgaan in asteatotisch eczeem

Uitdrogen van de huid voorkomen door de huid regelmatig in te vetten met crème of zalf, en bij het douchen een doucheolie te gebruiken. Soms is het nodig minder vaak of minder heet te douchen. Er is geen eenduidig effect aangetoond van capsules met speciale vetten of vetzuren. Het gebruik van lotion of bodymilk helpt kortdurend tegen de jeuk, maar zal op de lange termijn het probleem verergeren doordat een lotion erg veel water bevat en maar weinig vet of olie.



</doc>
<doc id="1377944" url="https://nl.wikipedia.org/wiki?curid=1377944" title="TNO Intestinaal Model">
TNO Intestinaal Model

Het TNO (gastro-) Intestinaal Model ("TIM") is een verzamelnaam voor verschillende systemen die het spijsverteringskanaal nabootsen. De modellen zijn computergestuurde systemen waarbij parameters van de natuurlijke maag- en darm-fysiologie, waaronder temperatuur, peristaltiek, pH, gal secretie en de secretie van enzymen van speeksel, maag en alvleesklier dynamisch gereguleerd kunnen worden. 
De modellen worden gebruikt voor onderzoek naar bijvoorbeeld de verteerbaarheid van voedsel en voedingscomponenten, de beschikbaarheid voor absorptie van eiwitten, vetten, mineralen, (vet- en water-oplosbare) vitaminen en het vergelijken van het vrijkomen van geneesmiddelen uit verschillende formuleringen

. Vanwege de hoge mate van modelleerbaarheid hebben de TIM systemen een breed toepassingsgebied. Er kunnen specifieke condities gesimuleerd worden voor bijvoorbeeld ouderen, kinderen en bepaalde ziektebeelden. Het model leent zich ook voor de simulatie van het maag darm kanaal van dieren (bijvoorbeeld hond of varken). De resultaten zijn reproduceerbaar en de systemen zijn voor veel studies een goed alternatief voor dierproeven. 

Er bestaan verschillende systemen voor de maag en dunne darm (TIM-1 en Tiny-TIM) en een model voor de dikke darm, het colon (TIM-2). 

Het TIM-1 systeem bestaat uit een maag compartiment en 3 compartimenten voor de dunne darm, het duodenum, jejunum en ileum. Het Tiny-TIM systeem is een systeem bestaande uit een maag compartiment en één enkel compartiment voor de verschillende delen van de dunne darm. In deze systemen kunnen op elk moment, uit elk compartiment, monsters afgenomen worden voor verschillende analyses. 

TIM-2 simuleert de dikke darm met daarin de microbiota (bacteriën) zoals die ook bij de mens in de dikke darm zitten. In dit model kan de vergisting van niet-verteerde voedingscomponenten worden onderzocht (bijvoorbeeld voedingsvezels, prebiotica) en het vrijkomen van specifieke geneesmiddelen tegen (dikke) darm ziekten.



</doc>
<doc id="1378027" url="https://nl.wikipedia.org/wiki?curid=1378027" title="Rijbewijskeuring">
Rijbewijskeuring

Een rijbewijskeuring is een in Nederland vereiste medische keuring voor verlenging van het rijbewijs. Voor automobilisten van 75 jaar en ouder is voor verlenging van het rijbewijs minimaal iedere vijf jaar een rijbewijskeuring verplicht.

Deze keuring kan door een huisarts uitgevoerd worden. De Koninklijke Nederlandsche Maatschappij tot bevordering der Geneeskunst (KNMG) ontraadt dit. De meeste huisartsen zullen daarom geen rijbewijskeuringen doen bij hun eigen cliënten. Ze zullen verwijzen naar collega’s. Er zijn ook bedrijven die medische keuringen aanbieden, waaronder rijbewijskeuringen. Hieraan zijn kosten verbonden.

Sinds 1 januari 2005 is bij het aanvragen of verlengen van een rijbewijs C (E) (vrachtwagen) of D (E) (bus) een medische keuring verplicht, ongeacht de leeftijd. Deze rijbewijskeuring dient te worden uitgevoerd door een arts van een arbodienst of een geregistreerde bedrijfsarts.

In 2013 telde Nederland ruim 1 miljoen mensen van boven de 70, die door de rijbewijskeuring heen kwamen. De oudste Nederlander met een rijbewijs is, anno 2013, 103.

Voor de keuring dient men het volgende te doen of mee te nemen:

Om te vermijden dat men afgekeurd wordt op een onvoldoende gezichtsvermogen kan men van tevoren naar een opticien gaan. Er is ook een oogtest als zelftest ontwikkeld, die op een aantal gemeentehuizen bij het Eigen Verklaring formulier wordt uitgereikt. Hiermee kan men zelf enigszins vaststellen of de ogen goed genoeg zijn om aan de eisen voor het rijbewijs te voldoen of dat een (nieuwe) bril noodzakelijk is. Deze test is ook verkrijgbaar bij een aantal buurthuizen die keuringsdagen organiseren. Als uit deze zelftest blijkt dat het gezichtsvermogen onvoldoende is, of twijfelt men, dan is het verstandig om, voordat men naar de keuring komt, het gezichtsvermogen te laten controleren door een opticien.

Tijdens de keuring wordt gekeken "of iemand aan de normen voldoet om zelfstandig en veilig een voertuig te besturen". De arts beoordeelt de algemene lichamelijke en geestelijke conditie en het functioneren van armen, benen en wervelkolom. Daarnaast wordt de bloeddruk gemeten en het bloed gecontroleerd op diabetes mellitus. Bij de rijbewijskeuring test de arts ook de gezichtsscherpte (zonder en met eventuele bril of contactlenzen).



</doc>
<doc id="1378150" url="https://nl.wikipedia.org/wiki?curid=1378150" title="Blindsight (film)">
Blindsight (film)

De film volgt zes Tibetaanse tieners die een berg in de schaduw van de Mount Everest willen beklimmen. Deze tocht wordt extra lastig gemaakt door het feit dat ze alle zes blind zijn. Ze worden geholpen door Sabriye Tenberken, een eveneens blinde Duitse maatschappelijk werker en de oprichter van de eerste school voor blinden in Lhasa. De tieners nodigen eveneens de beroemde blinde bergbeklimmer Erik Weihenmayer uit om hun school te bezoeken en meer te leren over zijn beklimming van de Everest.

De groep wordt echter niet door iedereen hartelijk ontvangen. Sommige dorpelingen zien hen als zondaars van boeddhisme.

De film kreeg wereldwijd vrijwel alleen maar positieve reacties van critici. Sinds 2 april 2008 scoort de film een 100% score op Rotten Tomatoes. Metacritic gaf de film een score van 80 punten op een schaal van 100.



</doc>
<doc id="1378339" url="https://nl.wikipedia.org/wiki?curid=1378339" title="Arachnodactylie">
Arachnodactylie

Arachnodactylie (van het Griekse ἀράχνη, spin (zie Arachne) en δάκτυλος , vinger) is een aandoening waarbij de vingers abnormaal lang en slank gevormd zijn ten opzichte van de grootte van de handpalm. Het is geassocieerd met bindweefselaandoeningen als het syndroom van Marfan en homocystinurie. Arachnodactylie wordt in verband gebracht met mutaties op het fibrilline-1- (syndroom van Marfan) en fibrilline-2-gen (congenitale contracturele arachnodactylie, CCA).


</doc>
<doc id="1378576" url="https://nl.wikipedia.org/wiki?curid=1378576" title="Medetomidine">
Medetomidine

Medetomidine is een in de veterinaire anesthesiologie zeer vaak gebruikte α-agonist. Het is een van de meest krachtige sedativa uit deze groep.

Medetomidine werkt in op de α-adrenerge receptoren, die in het centrale zenuwstelsel en het hart liggen. Het reduceert de afgifte van noradrenaline en veroorzaakt inhibitie van het orthosympathische zenuwstelsel. Zo is medetomidine verantwoordelijk voor een daling van de waakzaamheid en nociceptie, en spiertonus. Het veroorzaakt ook bradycardie: de hartfrequentie daalt met 40 tot 50% in vergelijking met de normale waarden.
Medetomidine werkt ook, maar in mindere mate, op de α-adrenerge receptoren — de affiniteit ervan voor de α-receptoren is 1620 maal sterker dan de α-receptoren — dat perifere vasoconstrictie en hypertensie veroorzaakt.

Medetomidine is een sympathicolyticum. Het wordt in de diergeneeskunde als sedativum en als spierrelaxerend middel gebruikt en heeft mogelijk ook enige analgetische werking. In de anesthesiologie wordt medetomidine vooral voor preanesthesie geïndiceerd. Het potentieert narcose en spierrelaxatie door de dampvormige anesthetica (halothaan, isofluraan...).
Bij de hond wordt medetomidine in een dosis van 10 tot 80 µg/kg via intraveneuze of intramusculaire toediening gebruikt, terwijl de dosis bij een kat 80 tot 150 µg/kg via intraveneuze, intramusculaire of subcutane injectie is. Het werkt na ca 30 seconden via intraveneuze injectie en na 10 tot 20 minuten via intramusculaire injectie.
De analgesie duurt ca. 40 tot 60 minuten en de sedatie duurt ca. 60 tot 120 minuten; beide zijn dosisafhankelijk.

Medetomidine veroorzaakt sterke cardiovasculaire en respiratoire depressies: dosisafhankelijke bradycardie en bradypneu. Het induceert ook vasoconstrictie en hypertensie. Medetomidine verlaagt contracties van glad spierweefsels: op deze manier vertraagt ze de maag-darmpassage en veroorzaakt mydriase. Medetomidine is bovendien verantwoordelijk voor hypoïnsulinemie en hyperglykemie.
In geval van acute intoxicatie door niet-bijtende giftige stoffen kunnen α-agonisten bij dekat als emeticum gebruikt worden.



Medetomidine moet niet met anticholinergica (atropine, glycopyrrolaat) gegeven worden om de bradycardie te bestrijden, omdat er een aanzienlijke risico van ernstige hypertensie en hartritmestoornissen bestaat. Sommige opiaten (fentanyl, butorfanol...) potentiëren de nevenwerkingen van medetomidine. Injectie van propofol kan na medetomidine hypoxemie veroorzaken.

Tegen medetomidine kan men α-antagonisten als atipamezool geven. Yohimbine kan ook worden gebruikt maar kan de nevenwerkingen van medetomidine potentiëren.


</doc>
<doc id="1378656" url="https://nl.wikipedia.org/wiki?curid=1378656" title="Hemihypertrofie">
Hemihypertrofie

Hemihypertrofie is een eenzijdige groeiafwijking (hypertrofie) van één of meerdere delen van het lichaam. Dit syndroom komt onder andere vaak voor bij personen die lijden aan het Beckwith-Wiedemann Syndroom (BWS).

Hemihypertrofie kan worden onderverdeeld in drie vormen:

Asymmetrische groei van het hoofd is meestal vanaf de geboorte zichtbaar. Er zijn vooralsnog geen eenduidige gegevens beschikbaar ter voorkoming van de aandoening.


</doc>
<doc id="1379358" url="https://nl.wikipedia.org/wiki?curid=1379358" title="Syndroom van Beckwith-Wiedemann">
Syndroom van Beckwith-Wiedemann

Het syndroom van Beckwith-Wiedemann (BWS) of exomfalos-macroglossie-gigantisme (EMG) is een genetische aandoening die zich uit in een grote hoeveelheid verschillende aangeboren afwijkingen die in een groot aantal combinaties voorkomen. Patiënten hebben een verhoogde kans op wilmstumoren.

Het syndroom ontstaat door een mutatie in chromosoom 11. De meeste afwijkingen van het syndroom van Beckwith-Wiedemann zijn van tijdelijke aard, waardoor de diagnose vaak wordt gemist. Een diagnose aan de hand van uiterlijke kenmerken, wordt bevestigd aan de hand van cytogenetisch onderzoek. Prenatale diagnostiek is mogelijk met een echografie.

Het syndroom van Beckwith-Wiedemann treft ongeveer 1 op 15.000 kinderen (tien tot vijftien per jaar in Nederland). Het komt even vaak voor bij jongens als bij meisjes. Dat meerdere kinderen in één gezin door het syndroom getroffen worden is ongewoon, maar komt voor.

Het syndroom dankt zijn naam aan zijn drie meest voorkomende symptomen:

Etymologisch bestaat de naam uit het Grieks voor:

Het werd voor het eerst beschreven door "Hans-Rudolf Wiedemann". Vijf jaar later beschreef "J. Bruce Beckwith" een soortgelijke groep patiënten.



</doc>
<doc id="1379895" url="https://nl.wikipedia.org/wiki?curid=1379895" title="Bagijnhof (Delft)">
Bagijnhof (Delft)

De Bagijnhof is een begijnhof in de Zuid-Hollandse stad Delft. In dit hofje woonden vroeger de begijnen, waaronder de in 1358 overleden Geertruid van Oosten. Haar standbeeld staat aan de Oude Delft bij de Oude Kerk. In het hofje bevindt zich de toegang tot de in 1743 gebouwde schuilkerk H.H. Maria en Ursulakerk van de Oudkatholieke parochie.

In de Bagijnhof staat een standbeeld van de priester-dichter Jan Baptist Stalpart van der Wiele (1579-1630), die in het Pastoorshuis in de Bagijnhof gewoond heeft.

Vanaf de Oude Delft is de Bagijnhof bereikbaar via het poortje met waarschijnlijk het reliëf van profeet Johannes op het eiland Patmos.



</doc>
<doc id="1379904" url="https://nl.wikipedia.org/wiki?curid=1379904" title="Syndroom van Russell-Silver">
Syndroom van Russell-Silver

Het syndroom van Russell-Silver (RSS) - ook wel "Silver-Russell Syndroom" (in Engelstalige landen) - is een naar wordt aangenomen genetische aandoening. Het uit zich in een kleine lichaamslengte (zonder inhaalgroei), een normale hoofdomtrek voor de leeftijd, een driehoekig gelaat, een lage oorstand en naar binnen gebogen pinken. Het achterblijven van groei begint al in de baarmoeder.

Er bestaan meerdere verschijningsvormen en intensiteiten van kenmerken. Naar schatting wordt 1 op de 50.000/100.000 kinderen met het syndroom geboren. De oorzaak wordt gezocht binnen een afwijking in chromosoom 11, in enkele gevallen in chromosoom 7. Het wordt in verband gebracht met meer dan één genotype. Ouders kunnen zelf niets doen om het te voorkomen.

Het syndroom van Russell-Silver is vernoemd naar de dokters Alexander Russell en Henry Silver, die in 1953 en 1954 een groep kinderen beschreven bij wie voor de geboorte problemen ontstonden door het achterblijven van de groei in de baarmoeder.




</doc>
<doc id="1380060" url="https://nl.wikipedia.org/wiki?curid=1380060" title="Ziekte van Gaucher">
Ziekte van Gaucher

De ziekte van Gaucher ("koosjee") is een zeldzame recessief erfelijke stofwisselingsziekte die behoort tot de groep lysosomale stapelingsziekten. Bij de ziekte van Gaucher leidt een defect in het enzym glucocerebrosidase tot stapeling van glucocerebrosiden, een product van de vetstofwisseling. De ziekte is genoemd naar de Franse arts Philippe Gaucher die de ziekte in 1882 beschreef.

De aandoening geeft een bruinachtige verkleuring van de huid en vergroting van lever en milt. Wanneer de glucocerebrosiden stapelen in de ogen ontstaan pingueculae, gele vlekken. Pijn in de benen kan veroorzaakt zijn door stapeling in het beenmerg.

Wanneer de hepatosplenomegalie niet prominent aanwezig is duurt het vaak lang voordat de juiste diagnose wordt gesteld. Vroege diagnose is van belang om irreversibele schade, voornamelijk aan het skelet, te kunnen voorkomen. Aangezien de ziekte van Gaucher autosomaal recessief overerft is het aannemelijk dat eventuele broers en zussen ook zijn aangedaan. 
De ziekte van Gaucher is te herleiden tot een fout in chromosoom 1 van het menselijk genoom.

De eerste symptomen van de ziekte van Gaucher zijn vaak aspecifiek. Terugkerende atypische botpijn en bloedingsneiging zijn meestal de eerste aanwijzingen. Vaak wordt tegen die tijd een vergrote milt ontdekt. Bij aanwezigheid van één of meer van onderstaande symptomen zou de ziekte van Gaucher in de differentiaaldiagnose opgenomen moeten worden.





Als de ziekte van Gaucher niet tijdig wordt behandeld kunnen er uitgebreide en irreversibele skeletproblemen ontstaan. Deze ontstaan door progressieve infiltratie van ‘gauchercellen’ in het beenmerg en kunnen zich bijvoorbeeld uiten in pijn en pathologische fracturen.

Het is soms moeilijk om snel een diagnose van de ziekte van Gaucher te stellen. De symptomen zijn niet bijzonder specifiek en de ziekte is zeldzaam. Omdat de ziekte progressieve, onherstelbare schade veroorzaakt en er een behandeling voorhanden is, is het van belang tijdig de correcte diagnose te stellen. Algemeen bloedonderzoek toont vaak, maar niet altijd, anemie, trombopenie en/of leukopenie. In een biopt van het beenmerg kunnen gauchercellen worden waargenomen. Meting van de enzymactiviteit, waarbij glucocerebrosidase wordt gemeten in leukocyten of fibroblasten, is een specifieke en definitieve test.

Andere aandoeningen die dienen te worden uitgesloten:

De ziekte van Gaucher is lang een onbehandelbare ziekte geweest, waarvoor alleen ondersteunende maatregelen mogelijk waren. Sinds 1997 is een zogenaamde 'enzymvervangingstherapie' (enzyme replacement therapy, ERT) beschikbaar. Het idee achter deze therapie is de ziekte te behandelen door het intraveneus toedienen van het enzym dat de patiënten zelf niet of in onvoldoende mate aanmaken. Dit enzym wordt geproduceerd in bioreactoren waarin een productiecellijn wordt gekweekt die met behulp van recombinant-DNA-technologie speciaal voor dit doeleinde is ontwikkeld.

Er zijn weesgeneesmiddelen op de markt ten behoeve van enzymvervangingstherapie voor ziekte van Gaucher waarmee de lever en miltvergrotingen sterk afnemen. Ook verschijnselen als skeletafwijkingen worden gereduceerd. Er hangt een stevig prijskaartje aan de gebruikte middelen velaglucerase alfa en taliglucerase alfa (Elelyso): afhankelijk van de gebruikte dosering tot 200.000 euro per jaar, levenslang.


</doc>
<doc id="1380528" url="https://nl.wikipedia.org/wiki?curid=1380528" title="Imazalil">
Imazalil

Imazalil (ISO-naam) of enilconazool is een fungicide, ontwikkeld door het Belgisch bedrijf Janssen Pharmaceutica. Janssen introduceerde de stof in 1969. Ze wordt nu ook door andere producenten op de markt gebracht, daar de periode van octrooibescherming voorbij is.

Imazalil is een imidazoolderivaat. Het is een zwakke organische base en wordt ook als zout verkocht, zoals imazalil-nitraat (CAS 33586-66-2) of imazalil-sulfaat (CAS 58594-72-2).

Imazalil wordt in de landbouw gebruikt om pootaardappelen of zaaigoed van granen te beschermen tegen schimmels. Ook wordt het tegen onder andere echte meeldauw gespoten bij teelt onder glas van onder meer tomaten, meloenen, komkommers, augurk of sierplanten.

Imazalil wordt ook gebruikt om aardappelen, citrusvruchten en andere vruchten na de oogst tegen schimmels te beschermen. Van vruchten die met imazalil zijn behandeld, mogen de schillen niet gegeten worden. Een minder gevaarlijk alternatief voor imazalil zou bijvoorbeeld hinokitiol kunnen zijn.

Imazalil zou ook geschikt zijn als schimmelwerend middel in kaas, als alternatief voor natamycine.

In de diergeneeskunde is de stof bekend als enilconazool, en wordt ze gebruikt voor de behandeling van huidschimmels bij honden, paarden en runderen (merknaam: "Imaverol").

In de Europese Unie is imazalil toegelaten voor gebruik in de landbouw. De periode van toelating, aanvankelijk tot 31 december 2011, is verlengd tot 31 juli 2021.

De Europese Unie heeft ook maximale restgehalten (MRL) vastgesteld voor imazalil in allerlei producten; bijvoorbeeld voor citrusvruchten is dat 5 mg/kg en voor aardappelen 3 mg/kg.

Imazalil is irriterend voor de ogen en corrosief voor de huid. Op lange termijn kan het nadelige effecten hebben op de lever. De stof is zeer toxisch voor waterorganismen.

De aanvaardbare dagelijkse inname (ADI) van imazalil is vastgesteld op 0,025 mg/kg lichaamsgewicht.




</doc>
<doc id="1381001" url="https://nl.wikipedia.org/wiki?curid=1381001" title="Syndroom van Hallervorden-Spatz">
Syndroom van Hallervorden-Spatz

Het syndroom van Hallervorden-Spatz is een zeldzame erfelijke stofwisselingsziekte. Het is een neurologische aandoening.

Bij een patiënt met het syndroom Hallervorden-Spatz gaan zowel de lichamelijke als de verstandelijke functies langzaam achteruit. Wanneer de eerste symptomen van het syndroom zich openbaren, sterft de patiënt doorgaans binnen tien jaar. Openbaring is op verschillende leeftijden mogelijk, maar vindt meestal plaats op jeugdige leeftijd.

Het begint met een degeneratie van zenuwknopen, gliawoekeringen in hersenstructuren rondom de thalamus en in de substantia nigra in de middenhersenen. Daarbij zet zich pigment af in de getroffen gedeeltes van het centrale zenuwstelsel. Een patiënt krijgt last van onwillekeurige bewegingen en loopstoornissen. Daarop volgt een algemene voortschrijdende hypertonie, waarbij spreken en slikken met aanvallen erg moeilijk wordt.

De oorzaak van het syndroom van Hallervorden-Spatz huist in chromosoom 20 van het menselijk genoom.

Het syndroom dankt haar naam aan de Duitse neuropathologen "Julius Hallervorden" en "Hugo Spatz".


</doc>
<doc id="1381151" url="https://nl.wikipedia.org/wiki?curid=1381151" title="Ziekte van Tay-Sachs">
Ziekte van Tay-Sachs

De ziekte van Tay-Sachs is een zeldzame erfelijk aangeboren stofwisselingsziekte. Ze valt onder de lysosomale stapelingsziekten. De ziekte van Tay-Sachs is autosomaal recessief overerfbaar en wordt veroorzaakt door een fout in chromosoom 15. De ziekte is een van de drie varianten van de ziekte 'GM2-gangliosidose' . De andere twee varianten zijn: de ziekte van Sandhoff en GM2-activatordeficiëntie.

Bij een persoon die lijdt aan de ziekte van Tay-Sachs stapelen (afval)stoffen zich op in de lysosomen, doordat de afbraak en het hergebruik ervan wordt verhinderd door een gemis aan het benodigde enzym ("hexosaminidase A"). Dit is giftig voor de cel. Het bemoeilijkt daardoor de functie van het lysosoom en vervolgens de hele cel. Dit uit zich in beschadigingen in weefsels en organen. Gangliosiden (een lipide) stapelen zich op in de hersenen.

Een kind met de ziekte van Tay-Sachs begint een vertraagde verstandelijke en motorische ontwikkeling, een te lage spierspanning en blindheid te vertonen wanneer het tussen de drie en vijf maanden oud is. Het raakt dement en verlamd. De ziekte van Tay-Sachs leidt uiteindelijk tot een vegeterende toestand en sterven, doorgaans voor het derde levensjaar.

Voor de ziekte van Tay-Sachs bestaat geen genezing. Prenataal onderzoek is mogelijk door middel van vruchtwateronderzoek. De aandoening komt met name voor bij Asjkenazische joden (1 : 3900 tegenover 1 : 112.000 in het algemeen).

De ziekte van Tay-Sachs dankt haar naam aan de Engelse oogheelkundige en chirurg "Warren Tay" en de Amerikaanse neuroloog en psychiater "Bernard (Barney) Sachs".



</doc>
<doc id="1381168" url="https://nl.wikipedia.org/wiki?curid=1381168" title="Syndroom van Jacobsen">
Syndroom van Jacobsen

Het syndroom van Jacobsen is een zeldzame erfelijke aandoening als gevolg van een deletie in chromosoom 11. Een klein gedeelte van de lange arm ontbreekt ("11q"). Jacobsen is autosomaal dominant.

Er zijn wereldwijd ongeveer 150 mensen met dit syndroom bekend.

Het syndroom van Jacobsen dankt zijn naam aan de Deense arts Petra Jacobsen.


Het syndroom van Jacobsen is niet te genezen. Symptomen als reflux, trage groei, hartaandoeningen en oorontstekingen zijn soms te verhelpen met een operatieve ingreep, behandeling met medicatie of groeihormonen.


</doc>
<doc id="1381218" url="https://nl.wikipedia.org/wiki?curid=1381218" title="Hamartoom">
Hamartoom

Een hamartoom is een focale aangeboren afwijking die lijkt op een tumor in het weefsel waar hij zich bevindt. Het is echter geen vorm van kanker.

In tegenstelling tot een gewone tumor groeit een hamartoom met dezelfde snelheid als het omliggende weefsel, en bestaat hij uit weefsel dat normaal is voor het lichaamsdeel waar hij zich bevindt. De hamartoom groeit alleen op een ongecontroleerde manier en vormt zo een tumorachtige massa. Tevens zaait een hamartoom maar zelden uit naar omliggend weefsel.

Een hamartoom kan op verschillende plaatsen in het lichaam optreden. Meestal blijven ze onopgemerkt, maar soms worden ze per toeval ontdekt bij medisch onderzoek, zoals op een röntgenfoto. De oorzaak van het ontstaan van een hamartoom is niet bekend.

Hamartomen kunnen echter wel voor problemen zorgen vanwege hun locatie. Als ze zich op de huid bevinden, en dan met name in het gezicht of in de nek, kunnen ze voor een (grote) verminking zorgen. Zo is er een geval bekend van een man die een hamartoom ter grootte van een sinaasappel op zijn ooglid had. Indien een hamartoom zich in een orgaan bevindt zoals de nieren, milt of hypothalamus, kunnen er gezondheidsrisico’s optreden.


</doc>
<doc id="1381289" url="https://nl.wikipedia.org/wiki?curid=1381289" title="Ammoniumfluoride">
Ammoniumfluoride

Ammoniumfluoride is het zout van ammoniak (NH) en waterstoffluoride (HF). De stof komt voor als kleurloze kristallen die goed oplosbaar zijn in water. Het is een giftige stof die ontleedt bij verhitten:

Ammoniumfluoride is een corrosieve stof en wordt daarom, zoals andere fluoriden, als etsstof gebruikt voor etsen van glas en glazuur, en in de elektronische industrie voor het etsen van siliciumwafels, waaruit chips worden vervaardigd.

Sommige agressieve reinigingsproducten, waaronder ontkalkers, gevelreinigers en dergelijke, bevatten een weinig ammoniumfluoride (die zijn dan wel niet geschikt voor het reinigen van glas, tegels en marmer).

Ammoniumfluoride tast glas en sommige metalen aan, en wordt daarom bewaard in ijzeren of kunststoffen recipiënten.

Het is een giftige stof, die irriterend is voor de huid, de ogen en de ademhalingsweg. Inslikken van ammoniumfluoride veroorzaakt onder meer misselijkheid, braakneigingen, buikpijn en kan dodelijk zijn.

Langdurige of herhaaldelijke blootstelling heeft effecten op de tanden en de beenderen, onder meer algemene osteosclerose (verharding van beenweefsel), verkalking in ligamenten en pezen, en synostose (abnormale verbinding van twee botten door botweefsel).



</doc>
<doc id="1381434" url="https://nl.wikipedia.org/wiki?curid=1381434" title="Andreas Krieger">
Andreas Krieger

Andreas Krieger, geboren als "Heidi Krieger", (Berlijn, 20 juli 1966) is een voormalige Duitse kogelstoter, die als vrouw in het Oost-Duitse atletiekteam in 1986 Europees Kampioen werd in dat onderdeel. Zoals zoveel atleten in die tijd (naar schatting 10.000), gebruikte de atlete (naar eigen zeggen zonder medeweten) anabole steroïden. Door het jarenlange gebruik veranderde haar lichaam en ontstonden er fysieke en emotionele problemen. In 1997 onderging ze een geslachtsveranderende operatie en ging zich vanaf toen Andreas noemen.

In 2000 getuigde Krieger in het proces tegen Manfred Ewald, van 1973 tot 1990 hoofd van het Oost-Duitse Olympisch Comité, en Manfred Hoeppner, medisch directeur. De twee werden toen veroordeeld. Krieger vertelde tijdens het proces dat de drugs hadden geleid tot zijn transseksualiteit. Tegen CNN verklaarde Krieger, dat zijn coaches indertijd vertelden, dat hij vitamine-pillen slikte. Het waren echter Oral-Turinabol anabole steroïden.

De gouden medaille die hij op het EK 1986 in Athene won (de winnende afstand was 21,10 m) heeft hij later teruggegeven. Andreas Krieger is nu getrouwd en is een zelfstandig ondernemer.

In Duitsland is een Heidi-Krieger-Medaille ingesteld, die ieder jaar door de vereniging Doping-Opfer-Hilfe wordt uitgereikt aan Duitsers die strijden tegen doping.






</doc>
<doc id="1381789" url="https://nl.wikipedia.org/wiki?curid=1381789" title="Hoornvliestransplantatie">
Hoornvliestransplantatie

Een hoornvliestransplantatie is een vorm van keratoplastiek dan wel corneaplastiek, een chirurgische ingreep waarbij een beschadigd hoornvlies wordt vervangen door dat van een donor. Een hoornvliestransplantie is relatief ongecompliceerd, doordat er geen bloedvaten bij betrokken zijn en afstoting daarmee een betrekkelijk kleine rol speelt.

De meestvoorkomende reden voor een hoornvliestransplantatie is een troebeling van het hoornvlies waarbij het gezichtsvermogen sterk belemmerd wordt en kan ontstaan als gevolg van:

Hoornvliestransplanties worden onderscheiden in:

Bij een hoornvliestransplantatie wordt een rond schijfje vertroebeld hoornvlies uit het oog gehaald en vervangen door een donorhoornvlies dat met hechtingen wordt vastgezet. De uiteindelijke vorm van het resultaathoornvlies is pas na geruime tijd duidelijk zodat een definitieve bril pas na ongeveer een jaar kan worden aangemeten

In 1968 werd in het Karl Bremer ziekenhuis te Kaapstad een hoornvlies van een baviaan op een mens getransplanteerd. Een maand later werd bekendgemaakt dat de patiënt met dat oog de krant kon lezen 



</doc>
<doc id="1381883" url="https://nl.wikipedia.org/wiki?curid=1381883" title="Ziekte van Oudtshoorn">
Ziekte van Oudtshoorn

De huidziekte van Oudtshoorn of erythrokeratolysis hiemalis is een zeldzame erfelijke aandoening die in de winter huidschilfering aan handpalmen en voetzolen en erythemen veroorzaakt. De aanleiding hiervoor is een genafwijking op chromosoom 8 van het menselijk genoom.

De ziekte was voorheen alleen in Zuid-Afrika bekend, waarvandaan de aandoening haar naam Oudtshoorn dankt. Er was ooit één blanke, onbekende, 'oprichter'. Een vermoeden van een Duitse oorsprong bleek ongegrond, daar Duitsers een andere mutatie blijken te bezitten.


</doc>
<doc id="1382076" url="https://nl.wikipedia.org/wiki?curid=1382076" title="Lund University Cardiac Assist System">
Lund University Cardiac Assist System

De L.U.C.A.S (Lund University Cardiac Assist System) is een apparaat dat gebruikt wordt bij reanimaties.

Het is een pneumatisch mechanische pomp met zuignap die op de thorax van de patiënt geplaatst wordt. Het apparaat masseert de thorax zoals men bij een reanimatie doet, alleen met de constante diepte en frequentie.

De LUCAS is ontworpen door de universiteit van Lund in Zweden, en is in gebruik bij diverse ambulancediensten in Nederland, onder andere bij die van Leiden, Haarlem en Utrecht en Zeeland.


</doc>
<doc id="1382320" url="https://nl.wikipedia.org/wiki?curid=1382320" title="Syndroom van Wolf-Hirschhorn">
Syndroom van Wolf-Hirschhorn

Het syndroom van Wolf-Hirschhorn (WHS) of 4p-syndroom is een zeldzame erfelijke ontwikkelingsstoornis waarbij een stukje van de korte arm van chromosoom 4 ontbreekt ("4p16 deletie"). Dit kan zich, per patiënt verschillend, uiten in voedingsproblemen, een laag gewicht bij de geboorte, een groeiachterstand, spierslapte, schisis, aandoeningen aan het hart, epilepsie, een tekort aan afweerstoffen en achterlopen in de motorische en verstandelijke ontwikkeling.

Mogelijk ook:

Het syndroom van Wolf-Hirschhorn komt voor bij 1 op de 50.000 pasgeboren kinderen en is ongeneeslijk. Het komt twee keer zo vaak voor bij meisjes als bij jongens. Operaties aan de schisis en hartaandoeningen, fysiotherapie, een diëtist en medicijnen kunnen ingezet worden ter symptoombestrijding. De levensverwachting van kinderen met het syndroom van Wolf-Hirschhorn is onbekend. Er zijn gevallen bekend van levende patiënten van in de dertig.

Het syndroom van Wolf-Hirschhorn is vernoemd naar de Duitser "U. Wolf" en de Amerikaan "Kurt Hirschhorn", die de 4p-chromosoomafwijking onafhankelijk van elkaar ontdekten.



</doc>
<doc id="1382550" url="https://nl.wikipedia.org/wiki?curid=1382550" title="Nierhypoplasie">
Nierhypoplasie

Nierhypoplasie is een aangeboren afwijking waarbij één of beide nieren niet goed ontwikkeld zijn. In het laatste geval leidt dit tot nierinsufficiëntie.

Wanneer nierhypoplasie zich beperkt tot één nier, heeft dit geen consequenties voor de nierfunctie. De andere nier heeft voldoende reservecapaciteit om in dat geval de functie over te nemen. Een eenzijdige nierhypoplasie is meestal het geval.

Nierhypoplasie is verwant aan nierdysplasie, waarbij de nier "verkeerd" ontwikkeld is. Bij zowel hypo- als dysplasie zijn de nieren te klein.



</doc>
<doc id="1382608" url="https://nl.wikipedia.org/wiki?curid=1382608" title="Syndroom van Potter">
Syndroom van Potter

Het syndroom van Potter ofwel pottersequentie is een zeldzame aangeboren aandoening waarbij een ongeboren kind geen of zwaar misvormde nieren heeft. Hierdoor maakt de ongeboren vrucht geen vruchtwater aan, waardoor er geen voeding is voor de longen en die zich niet kunnen ontwikkelen. Een kind met het syndroom van Potter overlijdt voor of kort na de geboorte.

Potter komt voor bij 1 op 5000 vruchten, bij jongetjes wat vaker dan bij meisjes. Erfelijke factoren kunnen een rol spelen in de ontwikkeling van het syndroom, maar dit is niet noodzakelijk. Het syndroom Potter is niet te behandelen. De aandoening is prenataal zichtbaar. Kinderen met het syndroom van potter vertonen onder meer vormafwijkingen aan de oorschelp van laag ingeplante oren en hypertelorisme.

In september 2013 werd bekend dat bij een Amerikaans congreslid een experimentele behandeling is toegepast, waarbij een zoutoplossing in de buik van de moeder werd geïnjecteerd. Drie weken na de geboorte maakte de baby het naar omstandigheden goed, ondanks een extreme vroeggeboorte. Na een jaar zal er een niertransplantatie moeten plaatsvinden.

Het syndroom van Potter is vernoemd naar de Amerikaanse patholoog Edith Louise Potter (1868-1956).


</doc>
<doc id="1382691" url="https://nl.wikipedia.org/wiki?curid=1382691" title="Aapfactor">
Aapfactor

De aapfactor of aapindex is een maat van de spanwijdte van de armen ten opzichte van de lichaamslengte. Voor verschillende sporten als wedstrijdroeien, discuswerpen, zwemmen en sportklimmen wordt een positieve aapfactor als een goede eigenschap gezien.

De aapfactor kan berekend worden als het verschil (spanwijdte armen minus lichaamslengte) waarbij het gewenste resultaat positief is. Een andere versie gebeurt door deling (spanwijdte armen gedeeld door de lichaamslengte) waarbij een uitkomst groter dan 1 gewenst is, zoals Vitruvius 15 v.Chr. aantoonde. Het viel Vitruvius op dat een "volwassene" een armwijdte heeft die gelijk is aan diens lengte zoals aangetoond in Leonardo da Vinci's tekening de "Vitruviusman". Er wordt aangenomen dat een positieve aapfactor bij bergbeklimmers, waarvan de armwijdte groter is dan de lengte (een waarde groter dan 1), voor een gunstige concurrentie zorgt; sommige klimmers hebben aangetoond dat de verhouding door oefenen verbeterd kan worden.

De aapfactor wordt gewoonlijk bepaald door de evenredige verhouding van de armwijdte tot de hoogte. Een alternatieve benadering is dat de hoogte wordt afgetrokken van de armwijdte, waardoor een resultaat ontstaat van positief, 0 of negatief. In tegenstelling tot een verhouding zonder eenheid veroorzaakt deze berekening een numerieke waarde in de maateenheden, om zo de hoogte en de armwijdte weer te geven.

Bij het bergbeklimmen hebben verschillende studies geleid tot het effect van fysiologische factoren, zoals antropometrie en flexibiliteit. Bij een aantal hiervan was de aapfactor een van de variabele waardes, maar de resultaten zijn door elkaar gehaald. 

Ondanks een algemene tendens uit voorgaande onderzoeken in een keur van atleten in de sport die deze kenmerken delen, bleek uit één onderzoek dat "ontrainbare" lichamelijke factoren, inclusief de aapfactor, niet noodzakelijk het klimvermogen voorspelt; ze tonen het belang aan van de grijpkracht en het percentage van het vetweefsel. Dit werd door een later onderzoek ondersteund dat ook vond dat de aapfactor statistisch niet relevant was. De lage wisselingen in de verhoudingen onder de klimmers bleken allemaal een hogere aapfactor te hebben dan de groep die onderzocht werd, aldus de schrijvers van dit tweede onderzoek. Hiermee lieten zij de mogelijkheid open dat de aapfactor misschien meer van belang is wanneer er een hogere graad is tussen de andere eigenschappen die nog in onderzoek zijn.

Andere werken van deze onderzoeken hebben de aapfactor aangewezen als een (mogelijke) belangrijke factor. De uitslag van een onderzoek uit 2001 onder jonge tieners (m/v) die bergbeklimmen toonde de verschillen aan tussen de geslachten en kon worden verklaard door een aantal factoren; een daarvan was de lage aapfactor bij de meisjes. In een later onderzoek werd op dezelfde manier aangetoond dat de aapfactor statistisch gezien belangrijk was en dat het vastbesloten een van de vele variabelen was dat de hoogste diagnostische waarde in de voorspelling van het klimmen zou bepalen.

Het is waargenomen dat zwemmers langere armen hebben in verhouding tot hun lichaamslengte, waarschijnlijk leveren langere armen een sterkere voortstuwing op. Daardoor heeft de zwemmer minder moeite om het kortere torso door het water te bewegen. Een opvallend voorbeeld hiervan is zwemmer Michael Phelps. Met een lichaamslengte van 1,95 m en een armwijdte van 2,04 m bezit hij een aapfactor van 1,04.

Ook in andere sporten zijn succesvolle atleten met een positieve aapfactor actief:


Lagere aapfactoren kunnen ook voordeel opleveren. Bijvoorbeeld in de krachtsport waarbij de korte armen de gewichten niet zo hoog op hoeven te tillen in tegenstelling tot iemand die langere armen heeft en een grotere inhoud, met als resultaat dat iemand met een kleinere inhoud minder hoeft te heffen en de belasting ervan dus makkelijker vindt.



</doc>
<doc id="1382898" url="https://nl.wikipedia.org/wiki?curid=1382898" title="Syndroom van Imerslund-Gräsbeck">
Syndroom van Imerslund-Gräsbeck

Het syndroom van Imerslund-Gräsbeck ("enterocyte cobalamin malabsorption "), ook wel de ziekte van Imerslund-Gräsbeck, is een zeldzame erfelijke stofwisselingsziekte. De aandoening is autosomaal recessief.

Bij deze ziekte vindt een stoornis plaats van de vitamine B12-receptoren. Daardoor ontstaan problemen bij het vormen van rode bloedcellen. Imerslund-Gräsbeck openbaart zich in de vroege kinderjaren door middel van bloedarmoede en proteïnurie.

Het syndroom dankt haar naam aan de Noorse kinderarts Olga Imerslund en de Finse klinisch biochemicus Armas Ralph Gustaf Gräsbeck.


</doc>
<doc id="1383123" url="https://nl.wikipedia.org/wiki?curid=1383123" title="Clinical Science">
Clinical Science

Clinical Science is een wetenschappelijk tijdschrift dat in 1908 werd opgericht door cardioloog Thomas Lewis, destijds onder de naam "Heart" (tot 1933).

Clinical Science geeft papers uit op het gebied van geneeskundig onderzoek in het totale veld van biochemie, fysiologie, immunologie en alles betreffende menselijke ziektes.

De hoofdredacteur is (anno 2008) anatoom R. Clinton Webb. Tot de adviseurs van het blad behoren onder meer de Nederlanders J. De Graaf (Nijmegen), C. Schalkwijk (Maastricht) en J.J. Van Lieshout (Amsterdam). 


</doc>
<doc id="1383234" url="https://nl.wikipedia.org/wiki?curid=1383234" title="Melanoma in situ">
Melanoma in situ

Melanoma in situ of morbus Dubreuilh of lentigo maligna of melanosis praecancerosa is een voorstadium van melanoom, een ernstige vorm van huidkanker. Een melanoma in situ ontstaat vanuit een toename van melanocyten (pigmentcellen) in de opperhuid: een levervlek (lentigo). Bij een melanoma in situ zij er wel afwijkende cellen, maar deze groeien nog niet het onderliggende weefsel in. Als dat wel gebeurt - vaak pas na jaren - is er sprake van "invasieve groei", en wordt het een (lentigo maligna) melanoom genoemd.

De meeste melanomen ontstaan vanuit melanocyten die al in het onderliggende weefsel aanwezig zijn bijvoorbeeld als moedervlek. Het voorstadium hiervan heet dysplastische naevus.

Melanocyten zijn geen epitheelcellen; een melanoom is dus geen carcinoom, en een melanoma in situ is dus geen voorbeeld van een carcinoma in situ.

Een melanoma in situ moet worden weggesneden. Er is afgesproken hierbij rondom 0.5 cm gezonde huid mee te nemen. Een andere mogelijke behandeling is radiotherapie.



</doc>
<doc id="1383357" url="https://nl.wikipedia.org/wiki?curid=1383357" title="Syndroom van West">
Syndroom van West

Het syndroom van West is een aandoening van kinderepilepsie. Ongeveer 1 op de 4000 tot 6000 kinderen wordt geboren met het syndroom, jongetjes wat vaker dan meisjes.

Kinderen met het syndroom van West beginnen doorgaans tussen drie en zeven maanden na de geboorte vrijwel dagelijks aanvallen te krijgen, waarbij ze het hoofd, de benen en de heupen plotseling draaien. Hun ontwikkeling stagneert of gaat achteruit en een meerderheid vertoont motorische problemen. Op latere leeftijd vertonen enkelen autistische kenmerken.

West ontwikkelt zich vaak tot het syndroom van Lennox-Gastaut. Ongeveer 50% van de kinderen met West heeft op latere leeftijd een matig tot zware verstandelijke handicap en ongeveer een kwart een lichte.

Bij sommige vormen is resultaat te boeken door middel van behandeling met ACTH of corticosteroïde. Het aantal aanvallen is soms terug te brengen met anti-epileptica. Het is in een minderheid van de gevallen mogelijk dat de epilepsie op latere leeftijd helemaal verdwijnt.

De minderheid van de stofwisselingsziekten of chromosoomafwijkingen, die bij het West-syndroom horen, is erfelijk bepaald. In een enkel geval is West X-gebonden recessief. Andere mogelijkheden voor het ontwikkelen van West zijn een hersenbeschadiging, een infectie van het zenuwstelsel of een hersenbloeding of een Hypothalamus Hamartoom. Bij ongeveer 15% van de patiënten wordt de oorzaak niet achterhaald.

Het syndroom dankt zijn naam aan de Britse arts "William James West".



</doc>
<doc id="1383711" url="https://nl.wikipedia.org/wiki?curid=1383711" title="James MacKenzie">
James MacKenzie

James MacKenzie (Pickstonhill Farm (Scone), 12 april 1853 – Londen, 26 januari 1925) was een Schotse arts. Hij interesseerde zich met name voor cardiologie en in mindere mate voor neurologie en pijnmechanismen.

MacKenzie bemerkte in 1890 dat hartkamers in de verkeerde volgorde konden kloppen door zijn ontdekking van extra systolen, hoewel dit pas algemeen geaccepteerd werd toen professor Cushny dit in een demonstratie aantoonde.

MacKenzie trouwde in 1887 met Frances Jackson. Samen kregen ze twee dochters: Dorothy (1888) en Jean (1893). MacKenzie leed jarenlang aan angina pectoris. Op zijn verzoek werd zijn hart na zijn dood naar de anatomie-afdeling van de Universiteit van St.Andrews gebracht.

MacKenzie werd in 1915 verkozen tot Fellow of the Royal Society en geridderd. Drie posities aan Britse universiteiten zijn naar hem vernoemd.

Boeken:


</doc>
<doc id="1383813" url="https://nl.wikipedia.org/wiki?curid=1383813" title="Syndroom van Lennox-Gastaut">
Syndroom van Lennox-Gastaut

Het syndroom van Lennox-Gastaut is een kinderepilepsiesyndroom dat zich openbaart bij kinderen van twee tot drie jaar. Patiëntjes vertonen bij vermoeidheid of beginnende slaap krampaanvallen of vallen met een klap voor- of achterover ("drop attacks"). Het lichaam spant zich in een boog achterover, de ogen draaien weg en de adem lijkt te stokken.

Het syndroom Lennox-Gastaut komt bij minder dan 10% van de kinderen (onder vijf jaar) met epilepsie voor. Jongetjes hebben het drie maal zo vaak als meisjes. Lennox-Gastaut kan het begin zijn van epilepsie, maar het kan ook een eerder geval van het syndroom van West opvolgen bij eenzelfde persoon. Aanvallen van meer dan dertig minuten komen bij het syndroom van Lennox-Gastaut meer voor dan bij andere vormen van epilepsie. De frequentie wisselt. Aanvallen kunnen met periodes dagelijks voorkomen en met periodes dagenlang totaal niet. Het grootste gedeelte van de patiëntjes heeft een matige tot zware verstandelijke handicap.

Lennox-Gastaut kan voortkomen uit het syndroom van West, uit een aanlegstoornis of infectie van het zenuwstelsel, een hersenbeschadiging (zoals tubereuze sclerose) of een hersenbloeding. Ook kan perinatale asfyxie een rol spelen. Er zijn geen aanwijzingen dat het syndroom erfelijk is. Prenatale diagnostiek is niet mogelijk.

De epileptische aanvallen kunnen in enkele gevallen verminderd worden met anti-epileptica. Bij onbehandelbare "drop attacks" wordt soms de hersenbalk doorgesneden, om te voorkomen dat epileptische ontladingen van de ene naar de andere hersenhelft doorslaan.

Het syndroom dankt zijn naam aan de Amerikaanse neuroloog "William G. Lennox" en de Fransman "Henri Gastaut".



</doc>
<doc id="1383840" url="https://nl.wikipedia.org/wiki?curid=1383840" title="Gamma Knife Centrum Tilburg">
Gamma Knife Centrum Tilburg

Het Gamma Knife Centrum Tilburg is een medisch behandelcentrum voor hersenaandoeningen. Het werd op 24 mei 2002 geopend in Tilburg als eerste Gamma Knifecentrum van Nederland.

Het centrum is gebouwd als een bunker binnen het St. Elisabeth Ziekenhuis met dikke betonnen muren waar geen straling doorheen kan. Patiënten kunnen er terecht voor radiochirurgie, waarbij met de nauwkeurigheid van een chirurgisch mes weefsel kan worden bewerkt, waarbij omliggend gezond weefsel niet of nauwelijks risico loopt op beschadiging.

Het Gamma Knife Centrum Tilburg behandelt de volgende aandoeningen:



</doc>
<doc id="1384295" url="https://nl.wikipedia.org/wiki?curid=1384295" title="Nervus ischiadicus">
Nervus ischiadicus

De nervus ischiadicus of heupzenuw is de langste perifere zenuw van het lichaam. 

De nervus ischiadicus ontspringt bij de lendenwervels en loopt na vertakking in de nervus peronaeus communis en nervus tibialis door tot in de voet. De zenuw stuurt tal van spieren aan:
Bij nadere beschouwing bestaat de nervus ischiadicus reeds vanaf het heiligbeen uit de nervus peronaeus communis en nervus tibialis. De nervus ischiadicus wordt bij veel mensen vanaf het heiligbeen tot aan de knie omgeven door bindweefsel.

Neuralgie (zenuwpijn) van de nervus ischiadicus wordt vaak kortweg als "ischias" aangeduid. De oorzaak is meestal druk op de wortels van de nervus ischiadicus waar deze uit de wervelkolom naar buiten komen, en dit wordt vaak veroorzaakt door een rughernia.



</doc>
<doc id="1384428" url="https://nl.wikipedia.org/wiki?curid=1384428" title="Ludwig Edinger">
Ludwig Edinger

Ludwig Edinger (Worms, 13 april 1855 - 26 januari 1918) was een Duitse neuroloog die gezien wordt als de vader van de vergelijkende neuroanatomie. Hij was de eerste die het dorsale en gewervelde tractus beschreef dat van de kleine hersenen overloopt in de rug ("Edingers tractus").

Edinger was de zoon van een textielfabrikant. Zijn fascinatie voor onderzoek begon op zijn veertiende, toen zijn moeder regelde dat hij een microscoop kreeg. Hoewel weinig geïnteresseerd in schoolwerk, las hij een boek over vergelijkende anatomie van de klinisch neuroloog Ernst Victor von Leyden in zijn vakantie. In 1876 werd hem op de Universiteit van Straatsburg de titel van arts verleend. Edinger was met name bezig met ziektes aan het zenuwstelsel.

Van 1882 tot 1883 gaf hij les aan de Universiteit van Gießen, waarna hij in Frankfurt am Main neurologie ging beoefenen. De daaropvolgende jaren gaf hij verscheidene drukbezochte lezingen over het zenuwstelsel. Vanaf 1903 had hij zijn eigen onderzoeksafdeling op het "Senckenbergisches Pathologisches Institut" in Frankfurt (Oder).

Zijn dochter Tilly Edinger combineerde haar studie van de paleontologie met het onderzoeksgebied van haar vader, en werd een grondlegger van de paleoneurologie.

Edinger was zijn gehele loopbaan ervan overtuigd dat het bestuderen van structuur alleen zin had als het in verband gebracht werd met functie. Hij stierf aan de gevolgen van een post-operatieve trombose in een kransslagader. Bij een autopsie bleken zijn achterhoofdskwabben buitengewoon goed ontwikkeld te zijn geweest.




</doc>
<doc id="1384600" url="https://nl.wikipedia.org/wiki?curid=1384600" title="John Huxham">
John Huxham

John Huxham (Harberton, nabij Totnes, 1672 - 10 augustus 1768) was een Engels arts en chirurg die zich met name bezighield met verschillende vormen van koorts.

Huxham deed tussen 1724 en 1748 onderzoek naar het verband tussen het weer en epidemieën. Hij publiceerde zijn bevindingen in twee delen onder de titel "Observation de aire" in 1739 en 1748.

Huxham studeerde aan de Universiteit Leiden en - omdat Leiden te duur voor hem werd - de Universiteit van Reims, waar hij zijn M.D. behaalde. Aan de Universiteit van Oxford en van Cambridge was hij niet welkom omdat hij een "dissenter" was, een persoon die zich had afgekeerd van de kerk. In Leiden kreeg hij onderwijs van Herman Boerhaave.

Huxham ontving in 1755 de Copley Medal. Hij was getrouwd met "Helen Coram".



</doc>
<doc id="1384607" url="https://nl.wikipedia.org/wiki?curid=1384607" title="Sclerosans">
Sclerosans

Een sclerosans is een geneesmiddel dat wordt ingezet tegen spataderen. Bij inspuiten in een ader wekt een sclerosans een ontstekingsreactie van de vaatwand op. Door na het inspuiten het been te zwachtelen, worden de vaten dichtgedrukt en fibroseert (bindweefselvorming) de spatader sneller en met minder klachten. Dit proces wordt wel sclerotherapie genoemd.

Als sclerosans wordt tegenwoordig vooral polidocanol gebruikt. De behandeling wordt meestal uitgevoerd door dermatologen en vooral toegepast op spataders aan de benen.

Natriumtetradecylsulfaat is een wat ouder sclerosans dat onder naam Fibrovein verkocht wordt.


</doc>
<doc id="1384612" url="https://nl.wikipedia.org/wiki?curid=1384612" title="John Mudge">
John Mudge

John Mudge (1721 – 26 maart 1793) was een Engels arts en amateur-ingenieur van telescoopspiegels.

Mudge maakte een lingot van een mix van ±380 gram tin en ±907 gram Zweeds koper. Een beetje tin verdampte daarbij en liet wat gaatjes achter. Vervolgens smolt hij het mengsel op een temperatuur lager dan het smeltpunt van koper en voegde er nog ±28 gram tin aan toe. De ontstane legering gebruikte hij als basisstof voor zijn spiegels.

Mudge werd in 1777 verkozen tot Fellow of the Royal Society. Hij won in hetzelfde jaar haar Copley Medal, voor een paper over wat beoordeeld werd als de beste legering voor spiegeltelescopen.


</doc>
<doc id="1384932" url="https://nl.wikipedia.org/wiki?curid=1384932" title="Foramen magnum">
Foramen magnum

Het foramen magnum of achterhoofdsgat is een opening in de menselijke schedel. Hierdoor verlaat het ruggenmerg de schedel en loopt het in het ruggenmergkanaal in de wervelkolom. Het ligt vlak onder de ruimte waar de kleine hersenen en hersenstam zich bevinden, in het midden van de schedelbasis.

Een te klein achterhoofdsgat kan onder meer ontstaan door chiarimalformatie. De aandoening achondroplasie heeft als kenmerk dat het foramen magnum verkleind is. Bij een te klein foramen magnum kan druk op het ruggenmerg of een waterhoofd ontstaan. 

Het middelste punt aan de voorrand van het foramen magnum wordt basion genoemd; het middelste punt aan de achterrand heet opisthion.

Forensisch onderzoek: Bij een val op de kruin, of val op beide voeten ontstaat er een ringfractuur rondom het foramen magnum.

Bij niet-menselijke primaten ligt het achterhoofdsgat verder naar achter in de schedel, waar dat bij mensen meer in het midden van de schedelbasis is.


</doc>
<doc id="1385153" url="https://nl.wikipedia.org/wiki?curid=1385153" title="Achterhoofdsbeen">
Achterhoofdsbeen

Het achterhoofdsbeen of os occipitale is een van de beenderen die deel uitmaken van de schedel. Het bordvormige bot ligt aan de achteronderzijde van de schedel met daarin een groot ovaal gat, het foramen magnum, waardoor de hersenen met het ruggenmerg in verbinding staan.


</doc>
<doc id="1385330" url="https://nl.wikipedia.org/wiki?curid=1385330" title="Oxaalazijnzuur">
Oxaalazijnzuur

Oxaalazijnzuur is een α-ketocarbonzuur met als brutoformule CHO. De stof komt voor als een witte tot lichtgele kristallijne vaste stof, die goed oplosbaar is in water. Oxaalazijnzuur komt in hoge concentraties voor in hogere plantensoorten. De zouten en esters van oxaalazijnzuur worden "oxaalacetaten" genoemd. Soms worden zij aangeduid als "oxaloacetaten", maar dit is een anglicisme.

Oxaalazijnzuur is een dicarbonzuur alsook, door de asymmetrische positie van de carbonylgroep, zowel een α- als een β-ketocarbonzuur, waardoor verschillende reacties mogelijk zijn. De transaminering van de ketonfunctie leidt tot vorming van het aminozuur asparaginezuur. Bij verhitting treedt decarboxylering op.

Door intramoleculaire waterstofbrugvorming zijn zowel het "trans"-enol (1) als het "cis"-enol (2) van oxaalazijnzuur stabiel:

Het "trans"-enol wordt ook wel aangeduid als hydroxyfumaarzuur en het "cis"-enol als hydroxymaleïnezuur. Dit laatste tautomeer kan als zelfstandige stof gesynthetiseerd worden.

Oxaalazijnzuur komt onder de vorm van het carboxylaat (oxaalacetaat) voor als intermediair in de citroenzuurcyclus en de gluconeogenese. Oxaalacetaat wordt gevormd door oxidatie van L-malaat, gekatalyseerd door het malaatdehydrogenase, en reageert, gekatalyseerd door citraatsynthase, met acetyl-coA tot citraat.

Oxaalazijnzuur wordt ook gevormd in het mesofyl (het bladmoes) van planten door de condensatie van koolstofdioxide met fosfo-enolpyruvaat, gekatalyseerd door het PEP-carboxykinase.


</doc>
<doc id="1385335" url="https://nl.wikipedia.org/wiki?curid=1385335" title="Vinger aan de Pols">
Vinger aan de Pols

Vinger aan de Pols was een Nederlands medisch televisieprogramma van de AVRO dat sinds 1980 wordt uitgezonden. Sinds 2007 vertelt in iedere aflevering een bekende Nederlander over welke rol een bepaalde aandoening speelt of speelde in zijn of haar leven. Larry Hagman was in 2007 de eerste hoofdrolspeler van over de grens. Voor 2007 was Vinger aan de Pols een algemener medisch programma.

Vinger aan de Pols werd vanaf 2000 gepresenteerd door Pia Dijkstra totdat zij in 2010 werd verkozen als Tweede Kamerlid voor D66. De originele presentatrice van het programma was Ria Bremer (1980 - 2000) samen met de arts Peter Lens (1980 - 1987). De tune is gebaseerd op het nummer "Heartbeat" van Rogier van Otterloo, dat hij in 1976 in opdracht van de Nederlandse Hartstichting heeft geschreven. In 1987 won het programma met een aflevering over een beenmergtransplantatie een Premio Ondas, een Spaanse televisieprijs. In januari 2015 zijn vier nieuwe afleveringen uitgezonden waar in wordt teruggeblikt, deze afleveringen zijn gepresenteerd door Ria Bremer.

Op 2 juni werd de eerste aflevering van het seizoen 2009 uitgezonden. Telkens staat een publiek bekende Nederlander centraal die direct of indirect te maken heeft met een ziekte. Hierin staan achtereenvolgens centraal:

Vinger aan de Pols verschijnt in 2008 als een achtdelige serie, die tussen 24 juni en 26 augustus eens per week wordt uitgezonden . In de afleveringen (regie: Heleen Minderaa) staan achtereenvolgens centraal:

In 2007 verschenen er tussen 22 mei en 24 juli tien uitzendingen van Vinger aan de Pols onder regie van Heleen Minderaa. Een nieuwigheidje was dat er in elke aflevering een bekende Nederlander centraal stond die met een levensbedreigende ziekte te maken had gekregen. Belicht werden achtereenvolgens:

In het kalenderjaar 2005 zond de AVRO 26 delen van Vinger aan de Pols uit tussen 5 januari en 8 december. Anders dan in latere jaren stond daarin niet standaard een bekende Nederlander centraal, maar had elke aflevering een thema. In chronologische volgorde:

In chronologische volgorde (tussen 21 januari en 11 augustus):

In chronologische volgorde (tussen 1 juli 2003 en 7 januari 2004):

In chronologische volgorde (tussen 13 juli 2002 en 21 december 2002):

In chronologische volgorde:


</doc>
<doc id="1385625" url="https://nl.wikipedia.org/wiki?curid=1385625" title="Willem Röell (1700-1775)">
Willem Röell (1700-1775)

Willem Röell (Franeker, 12 april 1700 – Utrecht, 27 oktober 1775) was een anatoom en is - als liefhebber en kenner van de plantkunde - de grondlegger van de Keukenhof. Hij werd bewindhebber van de WIC en directeur van de Sociëteit van Suriname. 

Willem (ook wel Guilielmus) Röell was de zoon van Herman Alexander Röell, professor in de theologie aan de Universiteit van Franeker. In 1725 promoveerde hij bij Boerhaave. In 1727 kreeg de toen 89-jarige professor Frederik Ruysch een assistent in de persoon van Röell, die de anatomische colleges voor de chirurgijns overnam bij het Collegium Medicum. Johannes Burman verzorgde de botanische colleges in de Hortus Botanicus. 
In 1731 werd hij benoemd tot professor in de anatomie en praelector in de chirurgie aan het Athenaeum Illustre van Amsterdam. In 1733 trouwde hij met Elisabeth de Famars. In 1739 kocht hij een huis op de Keizersgracht, niet ver van de Leidsegracht. In 1735 ontmoette hij Linnaeus, die hij hielp met het opbouwen van de collectie van George Clifford op de Hartekamp bij Heemstede. In 1746 kocht hij zelf een landgoed en bewoonde twintig jaar lang in de zomer Kasteel Keukenhof bij Lisse. 

Als bewindhebber van de WIC benoemde hij in 1753 een nieuw te water gelaten schip "Keukenhof", dat in 1770 werd 'afgelegd'. In 1754 werd hij benoemd als directeur van de Sociëteit van Suriname. Hij diende 19 jaar en leverde medicijnen en kruiden. Röell bezat een tweetal plantage in de Berbice, in het huidige Brits Guiana. Röell verwaarloosde zijn colleges en werd in 1762 als anatoom opgevolgd door Petrus Camper. 
In 1774 was hij de enige bewindhebber van de "Surinaamse Mineralen Compagnie".




</doc>
<doc id="1385651" url="https://nl.wikipedia.org/wiki?curid=1385651" title="Pontocerebellaire hypoplasie type 2">
Pontocerebellaire hypoplasie type 2

Pontocerebellaire hypoplasie type 2 (PCH-2) is een subtype van de Pontocerebellaire Hypoplasie groep die zeven subtypes bevat (PCH1-7). PCH2 een autosomaal recessieve aandoening waarbij de kleine hersenen (het cerebellum) ernstig zijn onderontwikkeld. De ziekte staat in Nederland ook wel bekend als de Volendamse ziekte. De ziekte wordt gekenmerkt door ernstige problemen met het uitvoeren van bewegingen en cognitieve problemen.

Patiënten hebben ernstige verstandelijke beperkingen. Door de schade aan het cerebellum, dat het uitvoeren van bewegingen controleert, hebben patiënten met PCH-2 grote problemen met de aansturing van hun spieren. Vaak kunnen ze weinig of geen bewuste bewegingen uitvoeren, en zijn er slikproblemen. Ook vertonen ze allerlei ongecontroleerde bewegingen als dyskinesie of chorea (dit worden extrapiramidale symptomen genoemd). Er is geen genezing mogelijk. De meeste patiënten sterven voor hun 10e jaar.

In 1978 werd de ziekte door Barth c.s. als eerste beschreven, waarbij ook de bovengemiddelde incidentie in het Nederlandse Volendam werd opgemerkt . In 2008 werden in een onderzoek van de AMC-afdeling Neurogenetica in samenwerking met het Cologne Center for Genomics genmutaties aangetoond die ten grondslag liggen aan de aandoening. De meeste patiënten zijn homozygoot voor een puntmutatie in positie 307 van het enzym TSEN54 waarbij het amionozuur Alanine gewijzigd is in Serine . Het gen TSEN54 ligt op chromosoom 17 . Deze bevindingen maken dragerschaptest en prenatale DNA-diagnostiek mogelijk. . Jaarlijks laten plm. 200 Volendammers zich testen.

In het onderzoek werden Europese patiënten onderzocht, waaruit bleek dat alle patiënten hoogstwaarschijnlijk afstammen van een en dezelfde voorouder. De ziekte is volgens de onderzoekers zeker 10 tot 12 generaties oud.

PCH-2 staat ook wel bekend als de Volendamse ziekte. Dit komt omdat de aandoening relatief veel voorkomt in Volendam. 1 op de 7 Volendammers is drager, en de kans op PCH2 is 1 op 250 geboortes terwijl dat voor de Nederlandse bevolking 1 op 180.000 is . Binnen deze hechte gemeenschap huwen mensen vaak onderling. Als beide (gezonde) ouders drager van de PCH-2 mutatie zijn, heeft een kind 25% kans op de afwijking, 50% op (gezond) dragerschap en 25% zonder de mutatie .

De hersenen van patiënten met PCH-2 worden gekenmerkt door korte cerebellaire folia (plooien) met weinig vertakking (hypoplasie), waarbij de vermis het minst is aangedaan. Daarnaast ziet men scherp begrensde gebieden waar de cortex cerebelli over de gehele dikte ontbreekt, segmentaal verlies van de nuclei dentati met gespaarde eilandjes, segmentaal verlies van de nucleus olivarius inferior, verlies van de nuclei pontis ventralis met bijna volledig ontbrekende transverse vezels door de pons. Over het algemeen is dus te zeggen dat de kleine hersenen veel kleiner zijn dan gemiddeld. De voorhoorncellen van het ruggenmerg zijn onaangedaan.


</doc>
<doc id="1385912" url="https://nl.wikipedia.org/wiki?curid=1385912" title="Familiaire benigne chronische pemphigus">
Familiaire benigne chronische pemphigus

Familiaire benigne chronische pemphigus of de ziekte van Hailey en Hailey is een zeldzame erfelijke huidaandoening waarbij herhaaldelijk blaasjes of blaren op de huid ontstaan.

De ziekte openbaart zich vaak tussen het dertigste en vijftigste levensjaar. De symptomen komen vooral voor in huidplooien, zoals oksels, liezen, nek en billen en bestaan uit blaasjes, rode plekken en verlies van de oppervlakkige huid. De huid verweekt na verloop van tijd en er ontstaan pijnlijke kloven in de huid. De beschadigde huid kan makkelijk ontstoken raken. De klachten verergeren door blootstelling aan UV-licht, door zweten en wrijving.

Familiaire benigne chronische pemphigus wordt veroorzaakt door een defect in het "ATP2C1"-gen, dat codeert voor het CaMn/ATPase-enzym, dat ook bekendstaat als "hSPCA1". Dit enzym transporteert calcium en mangaan in het golgi-apparaat. Waarom een defect in dit enzym familiaire benigne chronische pemphigus veroorzaakt is niet geheel duidelijk.

Op histologisch niveau is te zien dat bij de aandoening de cel-celverbindingen tussen de cellen in de opperhuid verloren, vooral in de hogere cellagen. Hierdoor valt de opperhuid uiteen (acantholyse), en ontstaan blaren.

Een definitieve behandeling van FBCP is nog niet mogelijk, aangezien het een genetisch defect betreft. De behandeling richt zich dan ook op symptoomverlichting. De ontstekingsreacties kunnen worden behandeld met een lokale corticosteroïdecreme. Als er een infectie optreedt kan deze met antibiotica worden behandeld. Ernstigere vormen van FBCP worden behandeld met systemische middelen bij inflammatoire dermatosen, zoals ciclosporine en de retinoïden acitretine en isotretinoïne. Meer experimentele behandelingen bestaan uit lokale botoxinjecties om de zweetproductie te verminderen en het behandelen met een CO-laser.




</doc>
<doc id="1385925" url="https://nl.wikipedia.org/wiki?curid=1385925" title="Cetomacrogolzalf">
Cetomacrogolzalf

Cetomacrogolzalf (unguentum cetomacrogolis) is een vettige zalf, waar verder geen werkzame geneesmiddelen aan zijn toegevoegd. Het is een voorbeeld van een z.g. neutrale, vette zalf oftewel een "emolliens". Het wordt gebruikt om schilfering, droogheid en jeuk van de huid tegen te gaan. Het kan bijvoorbeeld worden voorgeschreven bij vormen van eczeem en droge huid.

Samenstelling (volgens het formularium Nederlandse apothekers): 25.5 gram cetomacrogolwas, 21.2 gram paraffine en 38.2 gram vaseline en 15 gram isopropylmyristaat.


</doc>
<doc id="1385930" url="https://nl.wikipedia.org/wiki?curid=1385930" title="Vaseline-cetomacrogolcrème">
Vaseline-cetomacrogolcrème

Vaseline-cetomacrogolcrème (cremor vaselini cetomacrogolis) is een vettige crème, waar verder geen werkzame geneesmiddelen aan zijn toegevoegd. Het is dus een voorbeeld van een z.g. neutrale, vette crème oftewel een "emolliens". Het wordt gebruikt om schilfering, droogheid en jeuk van de huid tegen te gaan. Het kan bijvoorbeeld worden voorgeschreven bij vormen van eczeem en droge huid.

Er zijn standaardrecepten om bijvoorbeeld triamcinolon of dimethylsulfoxide aan vaseline-cetomacrogolcrème toe te voegen.

Samenstelling (volgens het formularium Nederlandse apothekers): 40 gram water, 10 gram propyleenglycol, 15 gram cetomacrogolwas, 12.5 gram paraffine en 22.5 gram vaseline.


</doc>
<doc id="1385956" url="https://nl.wikipedia.org/wiki?curid=1385956" title="Arie de Froe">
Arie de Froe

Arie de Froe (Arnhem, 7 januari 1907 - 30 oktober 1992) was een Nederlandse hoogleraar, huisarts, fysisch antropoloog, en wijsgeer. Hij werd ondere andere bekend door pogingen om Nederlandse Joden te behoeden voor deportatie door de nazi's tijdens de Tweede Wereldoorlog.

In 1934 deed De Froe artsexamen; vier jaar later promoveerde hij. Van 1951-1954 was hij hoogleraar in de anatomie en embryologie aan de universiteit van Bagdad. Later werd hij hoogleraar antropobiologie en menselijke erfelijkheidsleer aan de Universiteit van Amsterdam. Van 1972-1976 was hij rector magnificus. Ook was hij werkzaam als redacteur van het literaire tijdschrift De Gids (1961-1982). Een aantal van zijn filosofische essays werd gebundeld onder de titel "Het waarmerk van de mens" (1988).

Tijdens de Duitse bezetting (1940-1945) probeerde De Froe enkele honderden sefardische Joden te behoeden voor deportatie door de nazi's. Op grond van de nationaalsocialistische rassenleer moesten Joden een ster dragen, werden zij op talloze plaatsen uit het publieke leven geweerd en uiteindelijk gedeporteerd te worden. 

Begin jaren dertig van de twintigste eeuw had hoogleraar C.U. Ariëns Kappers scheldelmetingen uitgevoerd, waarmee Kappers tot de conclusie kwam dat Sefardische Joden (oorspronkelijk afkomstig uit Zuid-Europa) op een aantal kenmerken afweken van Asjkenasische Joden (oorspronkelijk afkomstig uit Oost-Europa). De Froe gebruikte de methode van Kappers om - in opdracht in van een aantal Portugees-Israëlitische Joden - aan te tonen dat zij geen Jood zouden zijn. Daarmee wilden zij voorkomen dat zij gedeporteerd zouden worden. De Froe bracht in 1943 het rapport ' "De Joden in Nederland" ' uit. Het is gevuld met cijfers en grafieken uit zijn onderzoek naar neuslengten, neusdiepten, schedelbreedten en andere 'raskenmerken' en bevat fotos van Fotograaf Jaap d'Oliveira (onder vermelding van een andere naam, keramist Bert Nienhuis). Hoewel vermomd als antisemitische handleiding, was het eigenlijk een document waarmee de auteur Portugese Joden uitsloot van het Joodse ras . 

Voor zijn rapport deed De Froe schedelmetingen bij 375 Amsterdamse Sefardische Joden. Deze mensen gebruikten het rapport om in beroep te gaan tegen hun "veroordeling" tot Jood. De Duitse ambtenaar die over de beroepen besloot, Hans Calmeyer, was bereid het rapport te onderschrijven, maar de Duitse bezettters en NSB'ers waren wantrouwend. Het rapport werd echter in Berlijn niet geaccepteerd. De Joden die op de lijst in het rapport stonden werden op 1 februari 1944 alsnog weggehaald.

De Froe werd in 2006 postuum geëerd met de Yad Vashem-onderscheiding. Hij werd door het Holocaustmuseum in Jeruzalem tot "Rechtvaardige onder de Volkeren" verklaard. Deze eretitel wordt alleen verleend aan mensen die in de Tweede Wereldoorlog met gevaar voor eigen leven Joden hebben gered.

In 2012 werd bij de KNAW een symposium georganiseerd ter ere van zijn werk. In 2015 verscheen de bundel "Ontjoodst door de wetenschap. De wetenschappelijke en menselijke integriteit van Arie de Froe".

Het Joods Historisch Museum in Amsterdam bezit enkele documenten van de hand van De Froe. Verschillende daarvan hebben betrekking op 'Portugese Joden in Nederland'. In anderen wordt 'bewezen' dat "Abraham August Konijn" en "Franz Karl Sinek" geen Joden zijn.

In de roman "De man van Tsinegolde" van Alexandra Terlouw-van Hulst over haar jeugdherinneringen in de oorlog komt De Froe voor als 'oom Arie'.



</doc>
<doc id="1386022" url="https://nl.wikipedia.org/wiki?curid=1386022" title="Negenkruidenspreuk">
Negenkruidenspreuk

De Negenkruidenspreuk (Engels: "Nine Herbs Charm" of "Nine Worts Galdor") is een Oudengelse magische spreuk die in het 10e-eeuwse Lacnunga-manuscript staat.

De spreuk is bedoeld voor de behandeling van vergiftiging en infecties door de bereiding van negen kruiden tot een zalf. De spreuk moet daarbij zowel tijdens de bereiding van de zalf als voor het aanbrengen ervan gereciteerd worden.

Het gedicht bevat zowel christelijke elementen als elementen die verwijzen naar Germaans polytheïsme, waaronder vermelding van de Germaanse oppergod Wodan.

De tekst bestaat uit verschillende delen: hij begint met een kruidenbezwering en een opsomming van de ziekten waartegen het middel helpt, dan volgt de eigenlijke spreuk en de tekst eindigt met het recept voor de bereiding van de bijbehorende zalf.

Negen kruiden worden op volgorde toegesproken en hun werking opgesomd. Dit laatste gebeurt vaak door analogieën: de veerkracht van de weegbree langs de rand van de wegen wordt ook van toepassing geacht bij gif en ontstekingen:

Volgens de spreuk moeten de kruiden helpen tegen het gif van slangen en tegen ontstekingen.
Slechts een deel van de kruiden is eenduidig geïdentificeerd:

In het volgende, epische deel van de tekst wordt onder andere verhaald hoe Wodan een slang in negen stukken sloeg. Dit is een van de twee vermeldingen van Wodan in de Oudengelse poëzie. De andere staat in "Maxims I" in het Exeter Book.

Daarnaast wordt God genoemd als schepper van de kruiden venkel en kervel en Christus als de genezer van erge ziekten.

In formule-achtige herhalingen worden vervolgens de 9 soorten gif en 9 ziekten genoemd waartegen de kruiden moeten helpen.
In dit tweede deel van de tekst komt het karakter van de oud-Germaanse toverspreuk het meest aan de oppervlakte.

Het poëzie-deel van de tekst eindigt met de bezwering waardoor het gif of ziekte het lichaam moet verlaten. Dit deel is in ik-vorm geschreven.

Het laatste deel van de tekst, het recept, is in proza is geschreven. Het geeft een handleiding hoe de negen kruiden bereid moeten worden en hoe de zo ontstane zalf moet worden toegepast. De kruiden (waarvan enkele hier een andere benaming hebben) moeten tot stof worden vermalen en worden vermengd met oude zeep en appelsap. Daarna moet een pasta worden gemaakt van water en as, waarin vervolgens venkel wordt meegekookt. Hiermee moet de wond (?) worden warmgemaakt voor- en nadat de zalf wordt aangebracht.
Degene die de zalf maakt en aanbrengt moet de spreuk driemaal opzeggen bij elk kruid voordat hij ze verwerkt en bij de appel. Ook moet hij het driemaal zingen gericht in de mond van de zieke, in zijn beide oren en op de wond vóór hij de zalf aanbrengt.

Een belangrijke onderzoeksvraag is de precieze identificatie van de genoemde kruiden. Vaak gaat men uit van de gelijkenis van de namen met moderne namen of gelijkenis qua verwerking en medicinale werking. Sommige van de genoemde planten (zoals brandnetel, kamille, bijvoet en kervel) staan nog steeds bekend om hun geneeskrachtige werking.

Daarnaast vormen de mythologische elementen onderwerp van wetenschappelijk onderzoek. In het bijzonder staat de omschrijving van God als "hangende" ("þa he hongode", vers 38) in de belangstelling. Binnen de christelijke context zou dit op Christus slaan die aan het kruis hangt. Sommige onderzoekers zien echter een parallel met Odin, de Noordse variant van Wodan, die, volgens de Hávamál, na negen nachten in de Yggdrasil te hebben gehangen, het geheim van de runen leerde kennen.





</doc>
<doc id="1386044" url="https://nl.wikipedia.org/wiki?curid=1386044" title="Lacnunga">
Lacnunga

Lacnunga (Oudengels voor "geneesmiddelen") is een verzameling van Angelsaksische medische teksten en gebeden van verschillende aard. De meeste zijn geschreven in het Oudengels of Latijn. Het bevindt zich, achter andere medische teksten in British Library Manuscript Harley 585 in Londen. Deze codex werd waarschijnlijk eind 10e of begin 11e eeuw in Engeland samengesteld. Veel van de behandelingen met kruiden staan ook, in andere vorm, in Bald's Leechbook, een ander Angelsaksisch medisch compendium.

De Lacnunga bevat vele unieke teksten waaronder talrijke toverspreuken, waarvan sommige een zeldzame blik op de populaire geloofsbeleving en geneeswijzen van de Angelsaksen werpen. Onder de spreuken zijn verscheidene bezweringen in Oudengelse allitererende verzen, waarvan het bekendste bekendstaan als de negenkruidenspreuk en Wið færstice ("tegen een plotselinge stekende pijn"). Daarnaast zijn er verscheidene spreuken geschreven in gecorrumpeerd Oudiers.

Onder de Latijnse gebeden is het langste een redactie van de "Lorica of Laidcenn" (vroeger ook bekend als de "Lorica van Gildas"). Dit 7e-eeuwse Ierse gedicht dat ook in andere manscripten bewaard is gebleven, behoort tot een genre van beschermende gebeden dat lorica wordt genoemd.
In dit geval is er sprake van een uitgebreide opsomming van lichaamsdelen waarvoor de spreker de bescherming van Christus en een menigte engelen zoekt tegen aanvallen van demonen. In de Lacnunga gaat de oorspronkelijke tekst vergezeld van interlineaire glossen in het Oudengels, waarschijnlijk afkomstig van een exemplaar in het dialect van Mercia.

De huidige titel "Lacnunga", een Oudengels woord dat 'remedies' betekent staat zelf niet in het manuscript. De eerste uitgever, Oswald Cockayne, gaf het deze naam in de 19e eeuw en die naam heeft het sindsdien behouden.



</doc>
<doc id="1386065" url="https://nl.wikipedia.org/wiki?curid=1386065" title="Wandbeen">
Wandbeen

De wandbeenderen of ossa parietalia zijn in de menselijke schedel de gebeentes die de zij- en bovenkant van het hoofd vormen. Een mens heeft één linker- en één rechterwandbeen.

Bij een volwassen mens varieert de dikte van de wandbeenderen van 7 millimeter aan de achterkant (waar ze aan het achterhoofdsbeen hechten) tot ± 4 millimeter op de slapen. Daar grenzen ze aan het wiggenbeen (geel op illustratie 1). Ze liggen verder tegen het voorhoofdsbeen en het linker- en rechter slaapbeen (rood op illustratie 1).
Wandbeenderen zijn aan de buitenkant van boven naar beneden recht en glad, tot waar ze ongeveer halverwege het oppervlak overgegaan zijn van kraakbeen naar bot (ossificatie). Daaronder bevindt zich eerst een grotere en vervolgens een kleinere uitstulpende boog (zie de rode scheidingslijn op illustratie 2). De bovenste markeert de aanhechting aan het slaapbeen, de onderste het uiterste bovenpunt van de musculus temporalis.


</doc>
<doc id="1386347" url="https://nl.wikipedia.org/wiki?curid=1386347" title="Aferese">
Aferese

Aferese (uit het Grieks: ἀφαιρέιν, wegnemen) is een medische handeling.

Het betreft een proces waarbij een of meer bloedbestanddelen of pathogenen uit het bloed verwijderd worden, terwijl de rest van de bestanddelen worden teruggegeven aan de patiënt. Dit proces kan op verschillende manieren gebruikt worden; bij plasmadonatie, waarbij plasma uit het bloed van de donor wordt verwijderd voor donatie en de rest van het bloed (de bloedcellen) aan de donor wordt teruggeven. Aferese wordt ook als behandeling van een ziekte gebruikt, waarbij ziekmakende stoffen, zoals eiwitten, eiwitgebonden stoffen of cellen uit het bloed worden verwijderd.


</doc>
<doc id="1386408" url="https://nl.wikipedia.org/wiki?curid=1386408" title="Gedragsneurologie">
Gedragsneurologie

Gedragsneurologie is een medisch specialisme dat zich bevindt op het grensgebied van neurologie en psychiatrie. Het vakgebied wordt sinds 2005 erkend als individueel neurologisch gebied door de Nederlandse Vereniging voor Neurologie. In de Verenigde Staten wordt de studie al langer intensief beoefend.

Gedragsneurologie richt zich op patiënten bij wie neurologische aandoeningen leiden tot onder meer cognitieve beperkingen, stoornissen in emotionele uitdrukkingsmogelijkheden ('affectieve stoornissen') en emotionele reacties. Dit komt voor bij onder meer mensen met epilepsie of multiple sclerose.

Een gedragsneuroloog begint bij het systemische probleem (bijvoorbeeld dementie, de ziekte van Parkinson of een beroerte) en kijkt van daar uit naar emotionele, cognitieve en gedragsmatige gevolgen die deze ziekten hebben. Van daaruit stelt hij/zij een behandelplan op.


</doc>
<doc id="1386430" url="https://nl.wikipedia.org/wiki?curid=1386430" title="Dierenziekenhuis">
Dierenziekenhuis

Een dierenziekenhuis is een centrum waar op één locatie (bijna) alle medische zorg voor huisdieren aanwezig is, zodat de patiënten van geboorte en inentingen af tot aan het overlijden zorg kunnen krijgen. Dit wordt ook wel total care genoemd. Voor de baasjes is er vaak uitgebreid advies aanwezig.

De eerste dierenziekenhuizen ontstonden in de Verenigde Staten.

In Nederland zijn er verscheidene dierenziekenhuizen, onder andere in Amsterdam, Almere en Rotterdam. De faculteit Diergeneeskunde in Utrecht, het enige opleidingsinstituut voor dierenartsen in Nederland, beschikt over drie universiteitsklinieken: Gezelschapsdieren, Paard en Landbouwhuisdieren.


</doc>
<doc id="1386459" url="https://nl.wikipedia.org/wiki?curid=1386459" title="Nefrectomie">
Nefrectomie

Een nefrectomie is een chirurgische ingreep waarbij onder narcose een nier wordt verwijderd. Deze kan worden toegepast in het geval van onder meer een schrompelnier, tumor, waterzaknier, niertrauma, niercyste, nierabces, chronische pyelonefritis of nierstenen.

Mensen die een nefrectomie moeten ondergaan, krijgen voor de operatie "abelcet" en "fraxiparine" in verband met infectie, een verminderde werking van de nieren en tegen trombose. Na de operatie moet de patiënt een dieet volgen, beginnend met vloeibaar voedsel.

Een nefrectomie kan op verschillende manieren worden uitgevoerd.

Het herstel na de operatie verloopt doorgaans het snelst na een laparoscopische ingreep, maar deze is niet altijd mogelijk.

Na een nefrectomie is er een kans dat de patiënt te kampen krijgt met een of meerdere van de volgende complicaties.


</doc>
<doc id="1387048" url="https://nl.wikipedia.org/wiki?curid=1387048" title="Atovaquone">
Atovaquone

Atovaquone of atavaquone is een geneesmiddel dat wordt gebruikt tegen malaria, toxoplasmose en pneumocystische longontsteking. Het behoort als chemische verbinding tot de naftochinonen.

Atovaquone, als combinatiepreparaat met proguanil wordt als Malarone sinds 2000 door GlaxoSmithKline op de markt gebacht als middel voor behandeling en profylaxe van malaria.


</doc>
<doc id="1387107" url="https://nl.wikipedia.org/wiki?curid=1387107" title="Bore-out">
Bore-out

Een bore-out is een vervelingsziekte. Een bore-out wordt veroorzaakt door routinematig werk, of werk onder het niveau van de medewerker. De symptomen zouden vergelijkbaar zijn met die van een burn-out: vermoeidheid en depressiviteit. Volgens op Amerikaanse data gebaseerd onderzoek van Zwitserse organisatieadviseurs Peter Werder en Philippe Rothlin loopt zo'n 15% van de werknemers met bore-outverschijnselen rond.

"Bore-out" is een term voor een verschijnsel dat al vele jaren bestaat, namelijk onderbelasting: werknemers hebben te weinig te doen (kwantitatieve onderbelasting) dan wel te weinig uitdagende werkzaamheden (kwalitatieve onderbelasting). Een bore-out kan ontstaan doordat een werknemer door met de jaren toegenomen ervaring en kennis "uit zijn baan groeit". De ernst van een bore-out is moeilijk vast te stellen: bore-out is geen klinische diagnose volgens de ICD-10 classificatie en dus ook geen reden om thuis te blijven. Evenmin is er sprake van een behandeling. De beste oplossing voor een bore-out is vermoedelijk ofwel het huidige werk interessanter te maken (door bijvoorbeeld aanvullende cursussen te volgen), ofwel een andere, meer uitdagende baan te zoeken.


</doc>
<doc id="1387252" url="https://nl.wikipedia.org/wiki?curid=1387252" title="Boom van Fysiologie">
Boom van Fysiologie

De Boom van Fysiologie is de naam van een Tibetaanse thangkaschildering die de boeddhistische visie uitbeeldt van de menselijke fysiologie en bepaalde pathologische transformaties.

Het origineel werd in 1687 geschilderd door Tenzin Norbu in opdracht van desi Sanggye Gyatso, de regent van de vijfde dalai lama, Ngawang Lobsang Gyatso. Norbu maakte in totaal 79 thanka's als illustratie bij de tekst van de Blauwe beril. Dit is
een uitgebreid commentaar op de Ghvü Shi (de Vier medische tantra's). Het laatste werk dateert voor het grootste deel uit de twaalfde eeuw en wordt toegeschreven aan Yutog Sarma Yönten Gönpo. Van de Boom van Fysiologie zijn in de loop van de eeuwen meerdere exemplaren gemaakt.

De originele set van schilderingen die in Lhasa werd bewaard, ging verloren tijdens de eerste decennia na de invasie van Tibet.



</doc>
<doc id="1387825" url="https://nl.wikipedia.org/wiki?curid=1387825" title="Spierhypertrofie">
Spierhypertrofie

Spierhypertrofie is een hypertrofie van de spieren waarbij het skeletachtig spierweefsel in grootte toeneemt door volumevergroting van de afzonderlijke spiercellen. Het is een van de meest zichtbare vormen van orgaanhypertrofie. Spierhypertrofie treedt op als door een reactie op krachttraining de spieren groeien. Afhankelijk van welk type training er wordt gedaan, kan de spieromvang toenemen door middel van het vermeerderen van het sarcoplasmavolume of door het toenemen van de samentrekbare proteïnen.


</doc>
<doc id="1388998" url="https://nl.wikipedia.org/wiki?curid=1388998" title="Colchicum">
Colchicum

Colchicum is een geslacht van vaste planten uit de familie "Colchicaceae", dat een honderdtal soorten omvat.

De naam "Colchicum" is afgeleid van Colchis, de streek waar de mythologische gifmengster Medea woonde. Het grootste aantal soorten treft men in de Balkan en in Anatolië aan.

De soorten in dit geslacht zijn knolgewassen.

De bloemen van meeste soorten hebben een lange bloembuis.
De bloemen hebben drie stijlen en zes meeldraden en onderscheiden zich op deze wijze van die van de krokus.

De meeste soorten bloeien in de herfst, maar de bladeren en vruchten komen pas in het voorjaar tevoorschijn ("filium ante patrem").

Enkele soorten echter, zoals "Colchicum bulbocodium" uit de westelijke Alpen, "Colchicum hungaricum" uit de Balkan en "Colchicum luteum" uit Centraal-Azië (de enige soort met gele bloemen), bloeien aan het einde van de winter tussen reeds ontwikkelde bladeren.

Om een soort met zekerheid te identificeren moet men veelal zowel bloemen als bladeren nauwkeurig bestuderen. Daar de bloemen en de bladeren van de meeste soorten op verschillende tijdstippen verschijnen, is de nomenclatuur van het geslacht "Colchicum" enorm confuus.

Voorbeelden:
Zo hebben vele soorten van verschillende auteurs twee of drie verschillende namen gekregen en andersom hebben verschillende auteurs dezelfde naam aan verschillende soorten gegeven.

Fylogenische werk (Vinnersten & Reeves) heeft aannemelijk gemaakt dat de soorten met volledig vrijstaande tepalen, die voorheen geplaatst werden in de geslachten "Merendera" (met volledig vrijstaande stijlen; ongeveer 15 soorten) en "Bulbocodium" (stijlen alleen op hun bovenste deel vrijstaand; 2 soorten), in het geslacht "Colchicum" geïntegreerd moeten worden.

Recentere werken suggereren dat ook het geslacht "Androcymbium" in het geslacht "Colchicum" geïntegreerd zou moeten worden.

"Androcymbium" is een mediterraan en Afrikaans geslacht dat ongeveer 40 soorten omvat. Twee ervan treft men in Europa aan:








</doc>
<doc id="1389434" url="https://nl.wikipedia.org/wiki?curid=1389434" title="Joseph Kirchhoffs">
Joseph Kirchhoffs

Heinrich Joseph Kirchhoffs/Kerckhoffs (Herzogenrath, 24 oktober 1724 - aldaar, 11 mei 1772), was chirurgijn in het Land van 's-Hertogenrade en vermeend leider van de Bokkenrijders.

Joseph werd als zoon van Nicolaas Kerckhoffs en Catharina Douveren geboren in Herzogenrath. Hij had vijf broers en een zus: Johanna (1705 - 30.10.1785), Joannes (Joes, 13-02-1706), Balthasar (Baltus, 27.09.1707 - 07.05.1771), Dionijs (22-11-1708) en Peter (1720-1771).

Hij gebruikte de Nederlandse versie van zijn achternaam (Kerckhoffs) , alsook de Duitse versie (Kirchhoffs). Vooral onder zijn Duitse naam is hij bekend geworden.

Kerckhoffs bezocht de kloosterschool en kreeg op zijn negentiende zijn leerbewijs, na in de leer te zijn geweest bij dr. J. Jacobus Wagener. Na zijn opleiding ging hij in dienst in het Oostenrijkse leger. Hij was eerst onderofficier en daarna heelmeester. Hij verbleef enkele jaren als legerarts in Brussel.

In 1752 trad hij uit dienst en vestigde zich als chirurgijn in Herzogenrath. Kort daarna werd hij lid (en leider) van de Bokkenrijders, waarvoor hij werd gearresteerd op 14 augustus 1771. Hij werd ter dood veroordeeld en op 11 mei 1772 opgehangen aan de galg op de Beckenberg in Herzogenrath.

Kerckhoffs trouwde in 1759 met Anna Elisabeth Mans en had zes kinderen:


Een volledige stamboom vindt u bij ondergenoemde artikelen.

Met betrekking tot arrestatie, verhoor en vonnis van Joseph Kerckhoffs (leider van de bende van Herzogenrath e.o.) zijn er nog altijd veel onopgeloste mysteries.

Het meest bekende en geruchtmakende bokkenrijders-proces in het Land van ’s-Hertogenrade was ongetwijfeld de zaak tegen Joseph Kerckhoffs, die tijdens de verhoren van de gevangenen regelmatig werd genoemd als aanvoerder of kapitein van de bende. Kerckhoffs stond te goeder naam en faam bekend en genoot de reputatie van een achtenswaardig en goed katholiek. Tussen 1743 en 1752 had hij in het Oostenrijks leger gediend en het vak van chirurgijn geleerd. Na zijn ontslag uit militaire dienst vestigde hij zich in Herzogenrath met instemming van abt Fabritus van Rolduc, en kwam daar tot een zekere welstand. Dankzij zijn beroep beschikte hij over relaties binnen kringen van adel en geestelijkheid. Maar hij zou ook vijanden hebben gemaakt: volgens Charles Rahlenbeck had Kerckhoffs ruzie gemaakt met de hoogdrossaard, graaf Maximiliaan Hendrik Hoen van Carthils, over de hoogte van een ingediende declaratie voor bewezen diensten aan de rechtbank.

Omdat hij alle beschuldigingen ontkende, verordonneerde het gerecht toepassing van de tortuur. De eerste pijniging vond plaats op 10 oktober 1771. Aangezien de verdachte zweeg en bleef zwijgen, werd in de daaropvolgende maanden enkele malen de procedure herhaald, echter zonder het gewenste resultaat voor de justitie. Dat nam niet weg dat zich de beschuldigingen tegen hem als gevolg van bekentenissen van andere bendeleden opstapelden. Op 4 mei 1772 werd het doodvonnis, gebaseerd op getuigenverklaringen, uitgesproken.

Kerckhoffs werd gemarteld, hij kreeg zoals velen van de vermeende bendeleden de behandeling met de duimschroeven, de Spaanse laars (schacht die strak rond de schenen wordt aangedraaid) en de wipgalg. Daarnaast werd hij (zie Jaarboek OCGL 2009, pag. 32) op een judaswieg gezet; een houten bokje met een scherpe bovenkant en de benen schrijlings naar beneden. Door zijn gewicht en extra gewichten aan zijn voeten werd zijn kruis op het scherp van de snede gedrukt. Volgens enkele bronnen bekende hij echter niet. De ingeroepen hulp van een jezuïet uit Aken, die als biechtvader optrad, leidde evenmin tot de gewenste inkeer. Ook niet toen hij enkele dagen voor te terechtstelling nog een laatste maal gefolterd werd, met onder andere de wipgalg. Tegen de aanwezige schout en schepenen sprak hij toen:

“Meine Herren! Ist Ihnen nun Genüge geschehen? Wo nicht. So möget Ihr mein Leib in Stücke zerreisen ….darum sollt Ihr aber doch nichts weiter aus mir herausbringen“ (bron: Gierlichs, pag 108).

Kerckhoffs zou als een van de weinigen niets verteld hebben van zijn deelname aan de bokkenrijders-activiteiten ondanks een dubbele portie folteringen.

Joseph Anton Prummer, grafelijk commissaris te Gronsveld, spreekt dit tegen. Hij schreef twee brieven in 1773 en 1775 aan zijn superieur, August Joseph graaf Toerring Jettenbach, landsheer van het rijksgraafschap Gronsveld. Prummer had contact met Johan J.B.J. Corneli, schout in Rimburg, Welz, Roerdorf en Alsdorf, die persoonlijk betrokken was geweest bij een aantal bokkenrijders-processen. Mogelijk is dus dat Prummer zijn informatie uit de eerste hand heeft gehad.

Prummer omschreef - als redelijk objectief ooggetuige - Kirchhoffs als een gefortuneerd man, die bekend was als een goed katholiek, die regelmatig in de betere kringen verkeerde en zelfs ‘sehr beliebt’ was bij graaf Hoen van Carthils, de hoog-drossaard van het Land van ‘s Hertogenrade. Op de relatie tussen Kirchhoffs en graaf Hoen heeft Prummer een visie die afwijkt van de heersende opvatting. Toen de bewijzen tegen Kirchhoffs zich opstapelden, was er vanuit de Raad van Brabant in Brussel opdracht gegeven hem aan te houden. Er werd verteld dat graaf Hoen hem kort voor zijn arrestatie had aangeraden zich uit de voeten te maken en zelfs huisvesting en levensonderhoud had aangeboden op een van zijn goederen in Westfalen. Kerckhoffs, had dit advies in de wind geslagen.

Prummer: “Op de pijnbank had hij op de vraag naar namen van medeplichtigen, diverse notabelen genoemd, mensen die boven iedere verdenking stonden. De bij het verhoor aanwezige graaf Hoen verloor daarop zijn geduld, onderbrak de pijniging en zei dat hij de antwoorden van Kerckhoffs beschouwde als een bespotting van de justitie omdat ze net zo belachelijk zouden zijn als de opmerking dat hij, graaf Hoen, tot de medeplichtigen hoorde. Daarna had Kirchhoffs er het zwijgen toe gedaan en was ten slotte, met goedkeuring van de Raad van Brabant, ter dood veroordeeld,” (citaat uit Th. J. van Rensch, Twee onbekende brieven over bokkerijdersprocessen).

De stukken van de verhoren zijn nooit bewaard gebleven; het kan dus ook niet bewezen worden dat hij zonder bekentenis werd veroordeeld.

Zijn vrouw en hun zes kinderen bleven vermoedelijk in de buurt wonen en zij is mogelijk hertrouwd. Volgens onderzoekster Grete Esser is Kerckhoffs echtgenote, Anna Elisabeth Mans (overleden 1-7-1793) hertrouwd met de koster van de parochie aldaar, Peter Joseph Sonnenschein.


Het verscheen voor het eerst in 1915. Tweede druk 1981, Uitgeverij De Lijster. ISBN 90-6486-013-0



</doc>
<doc id="1390691" url="https://nl.wikipedia.org/wiki?curid=1390691" title="Das Wissen vom Heilen">
Das Wissen vom Heilen

Das Wissen vom Heilen, buiten Zwitserland ook uitgebracht als “The Knowledge of Healing”, is een Zwitserse documentairefilm geregisseerd door Franz Reichle.

De documentaire gaat in op het gebruik van kruiden bij de genezing van ernstige ziektes. Dit is al eeuwenlang een traditie in Tibet, die ook in veel Tibetaanse manuscripten terug te vinden is. Sommige van de getoonde genezingsmethoden dateren terug tot 2000 jaar geleden. De kruiden blijken soms zelfs te helpen tegen vormen van kanker en aids, die in het Westen vaak niet te behandelen zijn.

De documentaire werd aanvankelijk uitgebracht op video, maar de verkoop hiervan liep tegen. Daarom werd de film later alsnog in de bioscoop uitgebracht.



</doc>
<doc id="1391295" url="https://nl.wikipedia.org/wiki?curid=1391295" title="Acantholyse">
Acantholyse

Acantholyse is een verschijnsel dat bij microscopisch onderzoek van bepaalde huidziekten te zien is. In de opperhuid zijn de cellen normaal stevig aan elkaar verbonden. Bij acantholyse gaan deze verbindingen verloren, en laten de cellen van elkaar los. Zo kunnen blaren en oppervlakkige verwondingen ontstaan. Het is een van de manieren waarop blaren in de huid kunnen ontstaan.

Het woord verwijst naar 

Huidaandoeningen gekenmerkt door acantholyse:

Soms kan acantholyse gezien worden bij:


</doc>
<doc id="1391306" url="https://nl.wikipedia.org/wiki?curid=1391306" title="Acanthose">
Acanthose

Acanthose (acanthosis) is een begrip uit het microscopisch weefselonderzoek van de huid. Met de term wordt aangegeven dat het aantal cellagen in de opperhuid is toegenomen. Deze toename is gelokaliseerd in het middendeel van de opperhuid, het z.g. stratum spinosum (synoniem: stratum acanthosum). 

Acanthose komt bijvoorbeeld voor bij lichen planus en eczeem.



</doc>
<doc id="1391318" url="https://nl.wikipedia.org/wiki?curid=1391318" title="Keratinocyt">
Keratinocyt

Keratinocyt is het soort cel waaruit de opperhuid is opgebouwd. De basale laag van de opperhuid wordt vooral gevormd door keratinocyten en enkele melanocyten (verhouding ongeveer 10:1). Melanocyten geven pigment af aan de keratinocyten, die daarmee hun celkern tegen uv beschermen. Gewoonlijk vinden alleen in de onderste laag celdelingen plaats. Een van de dochtercellen schuift door naar hoger gelegen huidlagen. Met dit proces wordt de opperhuid continu vernieuwd. Gemiddeld duurt dat ongeveer 4-6 weken.. Er zouden ongeveer 50.000 keratinocyten per mm huid aanwezig zijn.

Keratinocyten liggen dicht tegen elkaar aan, en zijn stevig aan elkaar verbonden. Een belangrijke verbinding wordt gevormd door de desmosomen; als desmosmen beschadigd raken, zoals bij de ziekte pemphigus vulgaris, ontstaan blaren in de huid.

In het stratum granulosum gaan de keratinocyten geleidelijk "verhoornen":
Zo ontstaat het stratum corneum, de hoornlaag. De hoornlaag is belangrijk om het verlies van water tegen te gaan, en ook om het lichaam te beschermen tegen stoffen van buiten. Keratinocyten in de hoornlaag worden ook wel corneocyt genoemd.


</doc>
<doc id="1391528" url="https://nl.wikipedia.org/wiki?curid=1391528" title="Bloedafname">
Bloedafname

Een bloedafname is het afnemen van een hoeveelheid bloed van een mens of dier. In de meeste gevallen wordt er bloed afgenomen ter medisch onderzoek van de patiënt. Een bloedafname wordt uitgevoerd op aanvraag van een arts. In Nederland is afname van bloed een zogeheten voorbehouden handeling en mag alleen uitgevoerd worden door mensen die daarvoor zijn opgeleid (arts, verpleegkundige of doktersassistent).
Een bloedafname kan op verschillende manieren plaatsvinden:
De bloedafname vindt meestal plaats wanneer de patiënt rechtop zit. Er mag nooit bloed afgenomen worden uit dezelfde arm waarop een infuus aangesloten is.

Een arts wil de uitslagen vergelijken met voorgaande uitslagen en met de referentiewaarden van de gezonde bevolking, waardoor het wenselijk is de bloedafname zo gestandaardiseerd mogelijk plaats te laten vinden.

Er zijn veel factoren die de uitslagen kunnen beïnvloeden, enkele voorbeelden zijn:

Na de bloedafname gaan de buizen met bloed naar het laboratorium waar de verdere analyse van het bloed plaatsvindt.



</doc>
<doc id="1391600" url="https://nl.wikipedia.org/wiki?curid=1391600" title="Koolhydraatdeficiënt transferrine">
Koolhydraatdeficiënt transferrine

Koolhydraatdeficiënt transferrine (Engels: Carbohydrate deficient transferrin, CDT) is een laboratoriumtest om vast te stellen of er sprake is van langdurig overmatig alcoholgebruik.

Transferrine is een plasma-eiwit dat ijzer, een bouwstof van rode bloedcellen, vervoert naar onder andere het beenmerg, de plaats waar rode bloedcellen worden gevormd. Het is een polypeptide met twee N-glycosidisch gebonden koolhydraatketens. De koolhydraatketens dragen normaal ieder 2 siaalzuurresiduen (tetrasialovorm), maar meer en minder residuen zijn ook mogelijk. In theorie kunnen negen isovormen onderscheiden worden die verschillende hoeveelheden siaalzuurresiduen dragen. De isovormen die 0, 1 of 2 siaalzuurresiduen dragen, worden koolhydraatdeficiënt transferrine of CDT genoemd. CDT is in verhoogde mate aanwezig bij chronisch overmatig alcoholgebruik, maar ook bij de ernstige erfelijke aandoening Congenital Disorder of Glycosylation (CDG). In deze twee gevallen blijken een of beide koolhydraatketens afwezig te zijn, waardoor er meer asialo- en disialotransferrine aanwezig is. 

De koolhydraat deficiënte transferrines kunnen gemeten worden in bloed en zijn daarmee een goede marker voor alcoholmisbruik. In combinatie met andere testen, zoals gamma-glutamyltransferase (GGT), aspartaat-aminotransferase (ASAT) en alanine-aminotransferase (ALAT), is CDT een bruikbaar middel om alcoholmisbruik aan te tonen. 

CDT wordt gemeten na een venapunctie bij de patiënt. Gezonde individuen met geen of lage alcoholconsumptie hebben een CDT-uitslag onder de bovengrens van de referentiewaarde. Verhoogde CDT-concentraties worden gevonden bij patiënten die langdurig overmatig alcohol drinken. Er wordt gesproken van chronisch overmatig alcoholgebruik als er gemiddeld bij mannen 60 gram alcohol (ten minste 5 alcoholische consumpties) per dag worden geconsumeerd. Bij vrouwen ligt deze grens op ongeveer 40 gram alcohol per dag.
Referentiewaarden verschillen tussen de diverse laboratoria, afhankelijk van de meetmethode die wordt toegepast. CDT heeft een halfwaardetijd van ongeveer 10 dagen. Het duurt 4-6 weken voordat de CDT uitslagen genormaliseerd zijn. Als de daling minder sterk is dan verwacht, dan is er mogelijk een voortzetting of hervatting van het alcoholgebruik/misbruik. 



</doc>
<doc id="1392046" url="https://nl.wikipedia.org/wiki?curid=1392046" title="Ladyshave">
Ladyshave

Een ladyshave is een scheerapparaat dat speciaal is bedoeld voor het scheren van de lichaamsbeharing van vrouwen. Het wordt veelal gebruikt voor het verwijderen van beharing van benen, oksels en bikinilijn. 

Het apparaat verschilt daarom van reguliere scheerapparaten omdat het speciaal aangepast aan dit doel: de scheerkop heeft vaak een afgeronde langwerpige vorm zodat het beter te gebruiken valt bij rondingen en bochten. Het scheermechanisme bestaat meestal uit mesjes, gemonteerd op een heen en weer bewegend messenblok onder een folie. 

Veel ladyshaves werken op netspanning; deze categorie kan over het algemeen alleen gebruikt worden voor droog scheren. Daarnaast zijn er ook ladyshaves die oplaadbaar, en dus snoerloos en makkelijker mee te nemen zijn. Deze categorie is weer onder te verdelen in ladyshaves voor droog en voor nat scheren. 

De meeste exemplaren die gebruikt kunnen worden om nat te scheren kunnen ook gebruikt worden voor droog scheren. Omgekeerd is uit den boze: de droogscherende apparaten mogen niet aan water worden blootgesteld want ze bevatten geen afdichtingen en kunnen door water worden beschadigd. De nat scherende apparaten kunnen bijvoorbeeld gebruikt worden onder de douche of in bad, al dan niet in combinatie met scheerschuim.

Een andere vorm die vaak onder één noemer geplaatst wordt met de ladyshave is een epilator. Het verschil is, dat in het geval van een epilator de haren geëpileerd worden. Veel ladyshaves bieden de mogelijkheid om de scheerkop te verwisselen voor een epilatorkop.


</doc>
<doc id="1392053" url="https://nl.wikipedia.org/wiki?curid=1392053" title="Arie Klapwijk">
Arie Klapwijk

Arie Klapwijk (Arnhem, 22 oktober 1921 – Ede, 22 augustus 2008) was een Nederlands revalidatiearts.

Klapwijk begon zijn medische carrière in revalidatiecentrum De Hoogstraat in Leersum. Later werd hij geneesheer-directeur van de Johanna Stichting, een organisatie die zich inzette voor de revalidatie van kinderen met een lichamelijke beperking. Rond 1960 ontstond het plan om in de buurt van de vestiging van het revalidatiecentrum van de stichting in Arnhem een dorp te stichten speciaal voor minder-validen met een blijvende handicap. Om ideeën op te doen voor revalidatiemethoden bezocht Klapwijk onder meer revalidatiecentra in de Verenigde Staten.

Op 26 en 27 november 1962 presenteerde Klapwijk samen met Mies Bouwman de 23 uur durende televisie-uitzending van de inzamelingsactie "Open het Dorp", die ruim 21 miljoen gulden bijeen bracht voor de bouw van Het Dorp. Klapwijk was tot mei 1964, toen het administratiegebouw gereed kwam, waarnemend directeur van Het Dorp. Hij legde deze functie neer om zich weer te richten op zijn medische en leidinggevende taken bij de Johanna Stichting.

Klapwijk zette zich voortdurend in voor een gelijkwaardige positie voor mensen met een handicap. Hij was ook een promotor van de gehandicaptensport. Als initiatiefnemer van Het Dorp werd hij wereldwijd uitgenodigd om spreekbeurten te houden. Hij overleed in het Ziekenhuis Gelderse Vallei op 86-jarige leeftijd.

Voor zijn werk werd Klapwijk herhaaldelijk onderscheiden. Hij was:


</doc>
<doc id="1392313" url="https://nl.wikipedia.org/wiki?curid=1392313" title="Synthon (bedrijf)">
Synthon (bedrijf)

Synthon is een Nederlandse multinational die zich bezighoudt met het vervaardigen van generieke humane geneesmiddelen.

Het bedrijf werd in 1991 opgericht door twee organisch chemici op de Radboud Universiteit Nijmegen. Synthon is actief in Nederland, Tsjechië, Spanje, de Verenigde Staten, Argentinië, Chili, Rusland, Mexico en Zuid-Korea met circa 1.600 medewerkers. Het hoofdkantoor staat in Nijmegen.

Medicijnen die de firma produceert zijn onder meer:

De producten worden door marketingpartners op de markt gebracht. De naam Synthon staat niet op de verpakking van de medicijnen.

Begin 2007 is er gestart met de ontwikkeling van biofarmaceutische medicijnen .



</doc>
<doc id="1392318" url="https://nl.wikipedia.org/wiki?curid=1392318" title="Stressfractuur">
Stressfractuur

Een stressfractuur is een incomplete botbreuk (fractuur). De breuk wordt veroorzaakt door ongewone of herhaalde belasting op het bot. Dit in tegenstelling tot andere types van breuken die gewoonlijk veroorzaakt worden door een enkele, ernstige impact.

Een stressfractuur kan beschreven worden als een kleine snee of breuk in het bot. De breuk komt voornamelijk voor in botten die het gewicht dragen, zoals de tibia en de metatarsalia (botjes van de voet). Stressfracturen zijn een veelgezien sportletsel, meer dan de helft van de gevallen zijn geassocieerd met het beoefenen van atletiek.

Een stressfractuur gaat gewoonlijk gepaard met slechts enkele symptomen. De fractuur kan zich presenteren als een pijnlijke zone al dan niet bij het steunen op het aangedane bot. Bij lopen veroorzaakt een stressfractuur meestal veel pijn bij het begin, matige pijn in het midden en weer veel pijn bij het beëindigen van en na het lopen.

Een stressfractuur kan gediagnosticeerd worden na een medisch interview en onderzoek door een arts. Verder gespecialiseerd onderzoek is niet noodzakelijk voor de diagnose. Een röntgenopname vertoont meestal geen positief resultaat bij een stressfractuur, een CT-scan of een MRI-scan zijn in onduidelijke gevallen echter wel effectief.


</doc>
<doc id="1392436" url="https://nl.wikipedia.org/wiki?curid=1392436" title="ICF-syndroom">
ICF-syndroom

Het ICF-syndroom (Immunodeficiëntie, Centromeerinstabiliteit, Faciale anomalieën) is een erfelijke ziekte waarbij de weerstand van de patiënt tegen infecties zeer wordt verlaagd. Ook treden er gezichtsafwijkingen op, zoals een vergrote tong, amandelogen, hypertelorisme etc. De weerstand wordt verlaagd doordat de hoeveelheid immunoglobulinen in het bloed sterk verminderd is, daardoor sterven veel patiën aan infectiezieken voordat ze de volwassenheid bereiken.

De ziekte wordt veroorzaakt door de afwezigheid van methylgroepen op bepaalde DNA regio's. 

Normaal gesproken zijn veel regio's van het DNA gemethyleerd, zoals de gebieden rond de centromeer en de cytosines van de niet-coderende satelliet-DNA-regio's. Bij ICF-patiënten is de methylatie nabij-centromerische gebieden en de tweede en derde satelliet-DNA-regio's van chromosoom 1,9 en 16 afwezig. 

Door de afwezigheid van methylatie van de nabij-centromerische regio's kunnen tijdens de metafase chromosomen makkelijk breken, daarna kunnen de brokstukken weer aan elkaar binden waardoor multiradiale chromosomen ontstaan. Tijdens de interfase kunnen zich ook hardnekkige blaasjes of micronuclei rond de centromeren ontstaan. Het breken van het DNA komt het meeste voor op de satelliet-DNA-regio's.

De bovenbeschreven symptomen komen alleen voor in de fytohemagglutininestimulerende T-cellen. 

Het feit dat de afwijking slechts in één celtype en dan ook nog op specifieke DNA-regio's voorkomt geeft aan dat ICF wordt veroorzaakt door de verstoring van een specifiek mechanisme.

De ziekte wordt veroorzaakt door mutaties in de 20q11-13 regio. Deze regio codeerd voor de DNA methyltransferase "DNMT3B". Dit eiwit heeft dus blijkbaar als functie om tijdens de embryonale ontwikkeling de bovengenoemde DNA regio's te methyleren. Er zijn verschillende mutaties die tot verstoring van de methylatie activiteit van het DNMT eiwit kunnen leiden, de invloedrijkste mutatie is die van de substitutie van een cysteïne base (in een belangrijke regio van het eiwit) voor een serinebase. 

Guo-Liang Xu, Timothy H. Bestor, Déborah Bourc'his, Chih-Lin Hsleh, Niels Tommerup, Merete Bugge, Maj Hulten, Xiaoyan Qu, James J. Russo & Evani Viegas-Péquignot Chromosome instability and immunodeficiency syndrome caused by mutations in a DNA methyltransferase gene. "Nature" VOL 402, 187-191.


</doc>
<doc id="1392530" url="https://nl.wikipedia.org/wiki?curid=1392530" title="Arcus senilis">
Arcus senilis

Een arcus senilis ('ouderdomsboogje') is een witgrijze ring die men vooral bij oudere mensen wel eens kan waarnemen aan de periferie van het hoornvlies. Aanvankelijk meestal vooral boven en onder, later samensmeltend tot een complete ring. 

Het gaat om een neerslag van vetachtige stoffen in het hoornvlies en heeft voor de gezondheid van het oog geen betekenis, hoewel het wat vaker gezien wordt bij mensen die een verhoogd cholesterolgehalte in het bloed hebben. Het leidt niet tot vermindering van het gezichtsvermogen.


</doc>
<doc id="1393300" url="https://nl.wikipedia.org/wiki?curid=1393300" title="DAPI">
DAPI

DAPI is de afkorting van 4',6-diamidino-2-fenylindool, een fluorescerende kleurstof die vooral aan chromatine bindt. DAPI zendt een cyaanblauw licht uit, dus wanneer genoeg DAPI aan chromatine gebonden is wordt, in een celcultuur, het chromatine zichtbaar als blauw lichtgevende structuren. Vanwege deze eigenschap wordt er in de fluorescentiemicroscopie veel gebruikgemaakt van DAPI.

De stof wordt commercieel verhandeld als het dihydrochloride, hetgeen een gele kristallijne vaste stof is.

Omdat DAPI het celmembraan en het kernmembraan kan passeren, wordt het in zowel levende als gefixeerde cellen gebruikt. Door deze eigenschap en de sterke binding aan het DNA, is DAPI ook mutageen en dient het met zorg gebruikt te worden. DAPI kan binden in de kleine groeve van het DNA of aan RNA. Daarom wordt DAPI bij experimenten gebruikt als label voor deze stoffen of voor de gehele celkern (waar zoveel DNA en RNA aanwezig is dat deze als geheel oplicht).

Bij fluorescentiemicroscopie worden cellen, die met DAPI gelabeld zijn, beschenen met ultraviolet licht. Dit wordt gedaan omdat het optimale lichtabsorberende vermogen van DAPI, wanneer gebonden in de kleine groeve, rond de 358 nm ligt. Het emissiemaximum van DAPI ligt rond de 461 nm. Wanneer DAPI aan RNA gebonden is wordt de emissie lager: het emissiemaximum verschuift naar een hogere golflengte (500 nm).


</doc>
<doc id="1393624" url="https://nl.wikipedia.org/wiki?curid=1393624" title="Tumormarker">
Tumormarker

Een tumormarker (of tumormerker) is een bepaalde stof die in het bloed voorkomt bij kanker. Er zijn verschillende tumormarkers die bij verschillende soorten kanker in het bloed kunnen voorkomen. Sommige van deze stoffen komen slechts bij één bepaalde kankersoort voor, andere komen bij meerdere kankersoorten voor. 

Bekende voorbeelden van stoffen die als tumormarker gebruikt worden zijn:

Omdat in gezonde mensen deze stoffen ook in kleine hoeveelheden voor kunnen komen, kunnen deze markers in de meeste gevallen niet gebruikt worden voor het opsporen van kanker. Er zijn simpelweg te veel gezonde mensen met verhoogde waardes van tumormarkers. De tumormarkers worden vooral gebruikt voor het vervolgen van de kanker bij een patiënt. Als voor én na de behandeling de tumormarker gemeten wordt, kan beoordeeld worden of de behandeling effect heeft / heeft gehad. De tumormarker zal na een succesvolle behandeling een lagere waarde hebben. 
Als langere tijd na behandeling de tumormarker weer begint te stijgen, is dat een aanwijzing dat de kanker terugkeert.


</doc>
<doc id="1393759" url="https://nl.wikipedia.org/wiki?curid=1393759" title="Linea alba abdominis">
Linea alba abdominis

De linea alba abdominis is de witte lijn waar de twee helften van de rechte buikspier aaneengehecht zijn. Het bestaat voornamelijk uit collageen bindweefsel.
Deze verticale middenlijn loopt in de buikwand van borstbeen tot schaambeen, waar de peesbladen van de schuine buikspieren en de dwarse buikspieren samenkomen, nadat deze de rechte buikspier aan weerszijden hebben omvat. De schuine buikspieren, de twee buitenste schuine buikspieren en beide binnenste schuine buikspieren, zijn aangehecht aan deze structuur.



</doc>
<doc id="1393788" url="https://nl.wikipedia.org/wiki?curid=1393788" title="Epileerapparaat">
Epileerapparaat

Een epileerapparaat is een meestal met behulp van batterijen aangedreven apparaat, waarmee haartjes van huid kunnen worden verwijderd op een wijze waardoor ze minder snel teruggroeien (epileren).

Een epileerapparaat snijdt haartjes niet af, zoals een scheermes, maar trekt die met haarwortel en al uit de haarzakjes. Dit gebeurt met behulp van een aantal roterende pincetten, die de haartjes vastgrijpen en vervolgens lostrekken. In sommige modellen is een koelsysteem ingebouwd, waardoor dit proces minder pijnlijk is. Om alle haren te verwijderen moet een stuk huid doorgaans meerdere malen behandeld worden.


</doc>
<doc id="1393941" url="https://nl.wikipedia.org/wiki?curid=1393941" title="Urushiol">
Urushiol

Urushiol is het voornaamste bestanddeel van de irriterende olie van gifsumak ("Toxicodendron radicans" of "Rhus radicans", ook bekend als "poison ivy") en andere planten uit het genus "Toxicodendron" (familie "Anacardiaceae"), waaronder "Toxicodendron diversilobum" (de Westerse "poison oak") en "Toxicodendron verniciferum" of "Rhus vernicifera" (de Aziatische of Japanse lakboom).

De naam is afgeleid van "urushi", het Japanse woord voor het sap van de Japanse lakboom of "kiurushi", dat gebruikt wordt voor Japans lakwerk.

Ofschoon de Engelse namen "poison ivy" en "poison oak" en de Latijnse naam "toxicodendron" ("giftige boom") anders doen vermoeden, is urushiol geen vergif, maar wel een krachtig allergeen dat een ernstige huiduitslag kan veroorzaken.

Chemisch gezien is urushiol een mengsel van een aantal gelijkaardige verbindingen, namelijk derivaten van catechol (1,2-benzeendiol) met een lange zijketen met 15 of 17 koolstofatomen. Deze alkylketen, hier voorgesteld door R, kan verzadigd zijn of onverzadigd met één of meer dubbele bindingen:

De exacte samenstelling verschilt naargelang de plantensoort.

Urushiol is een lichtgele vloeistof met een kookpunt tussen 200 en 210 °C. Ze is vrijwel niet oplosbaar in water, maar wel oplosbaar in alcohol, ether of benzeen. 


</doc>
<doc id="1394212" url="https://nl.wikipedia.org/wiki?curid=1394212" title="Rotspon">
Rotspon

Rotspon (uitgesproken "Rootspon") is een wijnsoort.

In de middeleeuwen werd rode wijn uit Bordeaux in vaten verhandeld. De wijn die door de handelaren uit de Hanzesteden werd opgekocht werd in eiken vaten naar het Noord- en Oostzeegebied vervoerd. Daarvoor gebruikte men het Koggeschip.

De wijn kreeg tijdens de tocht, onder invloed van de schommeling en de zeelucht, een milde en rijpe smaak. Na aankomst werd de wijn opnieuw gebotteld. Daarvoor werden houten vaten van Noord-Europees eikenhout gebruikt. De wijn was in Bordeaux per druivenras gekocht. Dat hield in dat men vaten met wijn van de Merlot, de Grenache noir, de Carignan en de Syrah apart inkocht. Het was de kunst van de keldermeester om een wijn te maken die aan een constante kwaliteit voldeed. Wanneer een van de druiven in dat jaar geen goede wijn had opgebracht werd dat goedgemaakt door een groter aandeel van een andere druivensoort.

In het verleden was het maken van een cépage, een mengsel van wijnen, de taak van een wijnhandelaar. Men ging bij het kopen van wijn niet af op de appellation of de naam van het kasteel maar men vertrouwde op de wijnhandelaar. Dat voorkwam dat men dunne en zurige wijnen uit een minder jaar in de Bordeaux op tafel kreeg. De handelaar mengde in dat geval de wijn met een volle Noord-Afrikaanse, Spaanse of Cypriotische wijn.


De flessen met een kurk en lak afgesloten flessen "Rotspon", een "Spon" is Duits voor vat, werden door de Hanze in heel Noord-Europa verkocht. Men bottelde in lage flessen zonder ziel, met een brede voet die niet snel omvielen.

In de 17e en 18e eeuw werd de Rotspon, met name de Lübecker Rotspon aan het hof van de Tsaar, aan de Pruisische koningen, aan het hof in Stockholm en aan kastelen en herenhuizen in heel Noord-Europa geleverd. In de 19e eeuw namen de wijnhandelaren in Frankrijk de verkoop van gebottelde wijn op zich en raakte de Rotspon enigszins in vergetelheid.

In de laatste jaren van de 19e eeuw werd de Bordeaux geteisterd door een epidemie van druifluizen of "phylloxera". De Europese druiven moesten op resistente Amerikaanse stokken worden geënt. Omdat deze wijnstokken inferieur van kwaliteit zijn en minder lang leven hebben de wijnen niet meer de kwaliteit die de 19e-eeuwse bordeaux, en daarmee ook de Rotspon, beroemd maakte.


</doc>
<doc id="1394259" url="https://nl.wikipedia.org/wiki?curid=1394259" title="Ziel (fles)">
Ziel (fles)

In wijnflessen bevindt zich vaak een ronde instulping in de bodem. De holte die dan onder de fles aanwezig is noemt men de ziel van de fles. Geen enkele wijnfles heeft een volkomen vlakke bodem; deze zou kwetsbaar zijn voor breuk en de fles zou niet stabiel staan op een ruwe ondergrond. Van een ziel kan men pas spreken als die ook binnenin duidelijk zichtbaar is, als een bolling of een conus.

Een ziel heeft diverse functies namelijk:


</doc>
<doc id="1394268" url="https://nl.wikipedia.org/wiki?curid=1394268" title="Foezel">
Foezel

Met foezel wordt weleens slechte wijn met veel bezinksel aangeduid.

De meervoudsvorm “Foezels” wordt gebruikt voor de bijproducten van een alcoholische gisting. Het zijn zogenaamde hogere alcoholen zoals butanol en propanol. Zij kunnen ontstaan wanneer het vergistingsproces bij hogere temperaturen plaatsvindt. Deze alcoholen zijn giftiger dan ethanol en zullen meer bijdragen aan een kater wanneer men er veel van drinkt.

Marten Toonder laat in zijn boek “Een eenvoudige doch voedzame maaltijd” bediende Joost "Algerijnse foezel" of "Ulgarijnse foezel" in bordeaux-wijnflessen met een “indrukwekkend etiket” overgieten.


</doc>
<doc id="1394507" url="https://nl.wikipedia.org/wiki?curid=1394507" title="Cytotoxine">
Cytotoxine

Cytotoxines zijn stoffen met een specifieke giftige werking op bepaalde cellen.
Cytotoxines worden bijvoorbeeld gebruikt in het immuunsysteem: bepaalde witte bloedcellen gebruiken het om bacteriën en met virussen geïnfecteerde cellen te doden. Een ander voorbeeld van een cytotoxine is het difterietoxine, een exotoxine dat vrij komt bij een infectie met een toxicogene stam van "Corynebacterium diphtheriae".


</doc>
<doc id="1394804" url="https://nl.wikipedia.org/wiki?curid=1394804" title="Tom Voûte">
Tom Voûte

Paul Antoine (Tom) Voûte (Amsterdam, 21 juni 1936 - Enschede, 26 augustus 2008) was een Nederlands kinderarts en hoogleraar kinderoncologie (geneeskunde van kanker bij kinderen).

Voûte studeerde geneeskunde aan de Universiteit Utrecht en behaalde op 22 maart 1963 het artsexamen. Hij werkte vanaf 1968 als kinderarts in het Emma Kinderziekenhuis, later opgegaan in het AMC in Amsterdam. Op 12 maart 1968 promoveerde hij te Utrecht.

Van 1982 tot aan zijn pensioen in 2001 was hij aanvankelijk bijzonder hoogleraar kinderoncologie aan de Universiteit van Amsterdam, na 1997 gewoon hoogleraar. Hij was betrokken bij vele maatschappelijke organisaties samenhangend met de kindergeneeskunde en de kinderoncologie, onder andere de Ronald McDonald Huizen, Stichting KiKa (Kinderen Kankervrij) en de stichting Kindergeneeskundig Onderzoek. Hij is mede-auteur van tientallen wetenschappelijke publicaties over kinderoncologie. In 1974 kreeg hij landelijke bekendheid door zijn bijdrage aan het avondvullend televisieprogramma Geven voor Leven. Aan het eind van zijn leven was hij nauw betrokken bij het tot stand komen van Corpus, het museum over het menselijk lichaam te Oegstgeest.

Voûte is op 27 april 1963 in Den Haag getrouwd met Maria Margaretha de Gaay Fortman (geb. Den Haag, 2 mei 1939). Zij kregen twee dochters en een zoon. Maria Margaretha is een dochter van prof. mr. dr. Wilhelm Friedrich de Gaay Fortman en een zus van de politicus Bas de Gaay Fortman.

Bij zijn emeritaat in 2001 ontving Voûte voor zijn baanbrekend werk de Muntendamprijs van de Nederlandse Kankerbestrijding/Koningin Wilhelmina Fonds. Voûte overleed in Enschede aan de gevolgen van een val.




</doc>
<doc id="1395150" url="https://nl.wikipedia.org/wiki?curid=1395150" title="Ginsenoside">
Ginsenoside

Ginsenosides zijn steroide-achtige stoffen, triterpeen saponines, die voorkomen in ginseng. 

Ginsenosides zijn voor de plant waarschijnlijk onderdeel van het afweermechanisme tegen herbivoren. Ze hebben antimicrobiële en schimmelwerende eigenschappen. Ginsenosiden zijn structureel verwant aan ecdysteroïden, hormoonstoffen die bij geleedpotigen (Ecdysozoa), zoals spinnen, kreeftachtigen en insecten, medeverantwoordelijk zijn voor vervelling, metamorfose en voortplanting. Dat wijst er mogelijk op dat ginsenosiden de levenscyclus van geleedpotigen kunnen verstoren door aan de ecdysteroïdreceptor te binden. Bij zoogdieren werken ginsenosiden agonistisch op de receptoren van verschillende steroïdhormonen. Ginsenosides Rg1 en Re zijn agonisten van de glucocorticoïdereceptor, terwijl de ginsenosides Rh1 en Rb1 dat voor de oestrogeenreceptor zijn. Daarnaast beïnvloeden ginsenosides de expressie en functie van verschillende andere receptoren zoals voor tyrosinekinase, serotonine, NMDA en acetylcholine.

De meeste ginsenosiden bestaan ​​uit een dammarane skelet (17 koolstofatomen in een vier-ringstructuur) met verschillende suikergroepen (bijv. glucose, rhamnose, xylose en arabinose) gekoppeld aan de C-3 en C-20 posities.

Ginsenosides worden benoemd als 'Rx', waar de 'R' staat voor de wortel en de 'x' de chromatografische polariteit beschrijft in alfabetische volgorde. Ra is bijvoorbeeld de minst polaire verbinding en Rb is meer polair dan Ra. Meer dan 30 ginsenosides zijn geïdentificeerd en ingedeeld in twee categorieën:
Het verschil tussen de PPT en PPD is de aanwezigheid van de carboxylgroep op de C-6 positie PPD. Bovendien zijn nog een aantal zeldzame ginsenosiden geïdentificeerd.

De kwaliteit en de samenstelling van ginsenosides in de ginsengplanten kan sterk variëren onder invloed van een aantal factoren zoals de soort, de leeftijd, deel van de plant, teeltwijze, de oogstseizoen en conserveringsmethode. Ginsenoside Rf is bijvoorbeeld uniek voor Aziatische ginseng terwijl F11 uitsluitend te vinden is in de Amerikaanse ginseng. Om deze reden wordt de Rf/F11 ratio gebruikt als een fytochemische marker om onderscheid te maken tussen Amerikaanse ginseng en Aziatische ginseng. Het totale saponinegehalte in ginseng is recht evenredig met de leeftijd, met een piek rond de 6 jaar. De meeste geoogste ginsengwortels worden aan de lucht gedroogd. Sommige zijn gestoomd bij 100 °C gedurende twee tot vier uur vóór het drogen, waardoor de ginseng een donkerdere verschijningsvorm krijgt, bekend als rode ginseng. De rode ginseng heeft een uniek saponineprofiel, waarvan verhoogde gehaltes aan ginsenosides Ra1, Ra2, Ra3, Rf2, Tg4, Rg5, Rg6, Rk1, Rs1 en Rs2 getuigen. Deze zijn waarschijnlijk het resultaat van warmtetransformatie en deglycosylering van natuurlijk voorkomende ginsenosides. De aanwezigheid van deze verbindingen bevestigt mogelijk de volkswijsheid dat rode ginseng van hogere geneeskrachtige werking heeft dan de witte. 

De lage biologische beschikbaarheid van ginsenosides is een belangrijke horde die inzet van ginsenosiden in de klinische praktijk nog in de weg staat.

Ginsenoside Rb1 komt meest voor in "Panax quinquefolius" Amerikaanse Ginseng.
Rb1 beïnvloedt de ontwikkeling van rat embryo's.
Rb1 beïnvloedt de testes van proefdieren en verhoogt het gehalte testosteron door de afscheiding van LH te bevorderen.
Het belet chemo-invasie en angiogenese.

Ginsenoside-Rc oefent een kalmerende werking uit. Het belemmert de groei van borstkanker.
De levensduur van de worm "Caenorhabditis elegans" in een medium zonder cholesterol verhoogt de levensduur van de worm.
Zaadcellen krijgen meer beweeglijkheid in een oplossing van ginsenoside-Rc.

Ginsenoside Rf komt voor in "Panax ginseng", maar niet in "Panax quinquefolius".

Ginsenoside Rg1 komt meest voor in "Panax ginseng" (Chinese / Koreaanse Ginseng).
Dit verbetert ruimtelijk leervermogen en het gehalte synaptophysine in de hippocampus in muizen. Het vertoont ook een oestrogeen-achtige werking.


</doc>
<doc id="1395840" url="https://nl.wikipedia.org/wiki?curid=1395840" title="Fixed drug eruption">
Fixed drug eruption

Fixed drug eruption ("Erythema fixatum") is een huidafwijking die ontstaat door overgevoeligheid voor een gebruikt medicijn. Er ontstaat één, scherp afgegrensd, verheven gebied met roodheid, en soms blaarvorming. Kenmerkend is dat de afwijking bij de volgende inname van het medicijn weer op dezelfde plek ontstaat. Meestal ontstaat de plek in het gezicht, op handen, voeten of genitaal. Bij het wegtrekken van de roodheid kan er in het aangedane gebied verkleuring (hyperpigmentatie) ontstaan.

Het is onbekend waarom de overgevoeligheid slechts op die beperkte plek blijkt, en niet over het hele lichaam verspreid. Er zijn veel geneesmiddelen die een fixed drug eruption kunnen geven. Enkele veel voorkomende zijn:


</doc>
<doc id="1395951" url="https://nl.wikipedia.org/wiki?curid=1395951" title="Pokkenepidemie van 1972 in Joegoslavië">
Pokkenepidemie van 1972 in Joegoslavië

De pokkenepidemie van 1972 in Joegoslavië was de laatste epidemie van wilde pokken die zich in Europa voordeed. De ziekte was naar Joegoslavië gebracht door een Kosovaarse moslim die de ziekte gedurende een reis naar Mekka en Irak had opgelopen. Door een stringent vaccinatie- en quarantainebeleid wist de Joegoslavisch overheid de ziekte binnen de perken te houden. 175 personen raakten besmet, van wie er 35 overleden aan de ziekte.

Anno 1972 werden de pokken geacht te zijn uitgeroeid in Europa. De bevolking werd ook in Joegoslavië uit voorzorg gevaccineerd, het laatste geval van pokken dateerde daar uit 1930. Dit verklaart grotendeels waarom de artsen de ziekte aanvankelijk niet herkenden als pokken en
de overheid traag reageerde.

In Afghanistan kwamen pokken echter nog wel endemisch voor. De ziekte was door een familie via een pelgrimstocht naar de stad Mashad naar Iran gebracht, vanwaar de ziekte zich in de jaren 1970-72 naar Syrië en Irak had verspreid.

Begin 1972 ondernam Ibrahim Hoti, een moslimgeestelijke uit Đakovica in Kosovo, een pelgrimstocht naar Mekka. Hij bezocht op die reis ook Irak en werd daar hoogstwaarschijnlijk besmet met pokken.

Op 15 februari 1972 keerde Hoti terug naar Kosovo. De dag na thuiskomst voelde hij zich niet lekker wat hij toeschreef aan de lange busreis. Hoti werd ziek en kreeg last van koorts en huiduitslag. Na een paar dagen herstelde hij. Waarschijnlijk verliep de ziekte bij Hoti mild omdat hij enkele weken eerder gevaccineerd was.

Op 21 februari 1972 was Latif Musa, een leraar, in Đakovica aangekomen om daar een vervolgstudie te volgen. Op 3 maart werd hij ziek. Hij had geen direct contact met Hoti dus het is aannemelijk dat hij besmet is via familie of vrienden die Hoti bezocht hadden. Het kan ook zijn dat hij Hoti op straat passeerde en daarbij besmet raakte. 

Toen Musa twee dagen ziek was bezocht hij een kliniek in Đakovica waar hem penicilline werd voorgeschreven. Daar penicilline niet helpt tegen pokken bleef Musa's toestand achteruitgaan en na enkele dagen werd hij in het Servische Čačak in het ziekenhuis opgenomen. Omdat men hem daar niet kon helpen werd Musa per ambulance naar een groter ziekenhuis in Belgrado gebracht.

Op 9 maart werd Musa aan medisch studenten getoond als een voorbeeld van een allergische reactie op penicilline. Op 10 maart kreeg hij hevige inwendige bloedingen en overleed. Als de doodsoorzaak werd 'reactie op penicilline' vermeld.

Musa was echter geïnfecteerd met zwarte pokken, een van de meest dodelijke varianten van pokken. Bovendien was de hemorragische (zwarte) vorm minder herkenbaar als pokken omdat deze vorm zonder blaasjes op de huid gepaard gaat, maar in plaats daarvan de huid paarszwart verkleurt. Musa had tussen de eerste misdiagnose en zijn dood 38 mensen besmet, van wie er acht zouden overlijden. Pas op 22 maart, nadat de mensen met wie hij contact had gehad ziek werden, realiseerden de autoriteiten zich dat Musa aan pokken was overleden.
De noodtoestand werd uitgeroepen. Ruim 10.000 personen die mogelijk besmet waren, werden in hotels in quarantaine gehouden. Andere maatregelen waren het sluiten van de grenzen met de buurlanden, het opzetten van wegblokkades, en het beperken van interlokaal verkeer tot een minimum. De gehele bevolking werd (opnieuw) gevaccineerd. De Wereldgezondheidsorganisatie (WHO) stuurde experts om bij de bestrijding van de ziekte te assisteren.

Uiteindelijk zouden er in totaal 175 mensen besmet raken, van wie er 35 overleden.

De Joegoslavische regering en de WHO werden gecomplimenteerd met hun snelle reactie. De epidemie heeft echter in dat land wel een gevoel van angst en hulpeloosheid achtergelaten bij een hele generatie. De huidige bevolking van het voormalige Joegoslavië heeft nog steeds de tastbare bewijzen, de littekentjes van de vaccinatie, op hun lichaam.

In 1982 maakte de Servische filmmaker Goran Marković een film over de epidemie genaamd Variola Vera. Ook het docudrama Smallpox 2002 is deels gebaseerd op de Joegoslavische pokkenepidemie van 1972.


</doc>
<doc id="1396568" url="https://nl.wikipedia.org/wiki?curid=1396568" title="Zilversulfadiazine">
Zilversulfadiazine

Zilversulfadiazine is een antibioticum, vooral toegepast als crème bij brandwonden. Het is breed werkzaam tegen bacteriën en ook gisten. Sulfadiazine is een sulfapreparaat-antibioticum, en ook zilver heeft antibiotische werking.

Het middel lost slecht op in water, en dringt beperkt door de huid; alleen bij een zeer groot wondoppervlak kan absorptie van het middel een probleem zijn. De crème wordt toegepast op 2e en 3e graads brandwonden tot de wonden genezen zijn of een transplantatie wordt uitgevoerd. Ook bij andere oppervlakkige verwondingen kan de crème worden toegepast.

Overgevoeligheid (huiduitslag, jeuk). Het zilver kan de wondbodem zwart doen verkleuren


</doc>
<doc id="1396787" url="https://nl.wikipedia.org/wiki?curid=1396787" title="Forced perspective">
Forced perspective

Forced perspective (letterlijk vertaald “gedwongen perspectief”) is een techniek waarbij gebruik wordt gemaakt van een optische illusie om een voorwerp groter, kleiner, verder weg of dichter bij te toen lijken dan het in werkelijkheid is. De techniek wordt veel toegepast in fotografie, film en architectuur.

Forced perspective is een van de oudste vormen van special effects in films. Zo wordt de techniek veel gebruikt om iets groter te laten lijken door het voorwerp in kwestie dichter bij de camera te plaatsen, of om de indruk te wekken dat de personages in of voor een bekend gebouw staan terwijl ze in werkelijkheid slechts voor een schaalmodel of een foto staan.

Om de techniek goed toe te passen dient men rekening te houden met verschillende factoren, zoals lichtinval en de lens van de camera. In veel B-films waarin forced perspective wordt toegepast is bijvoorbeeld een voorwerp op de voorgrond of achtergrond wazig ten opzichte van de rest daar de camera niet tegelijk op beide voorwerpen is gefocust, of zijn sommige voorwerpen duidelijk anders belicht dan de rest van de omgeving. Om forced perspective geloofwaardiger te maken kunnen bijvoorbeeld omgevingsfactoren worden gebruikt om het verschil in perspectief te verhullen. In de film "Casablanca" speelt de climax zich af op een vliegveld in een storm. Deze scène werd opgenomen in een studio met een miniatuurvliegtuig op de achtergrond. De zware regen in de scène verbergt dit feit echter.

Tegenwoordig wordt forced perspective vooral gecombineerd met digitale animatie. Hierbij worden bijvoorbeeld de acties van de verschillende personages los van elkaar opgenomen met andere rekwisieten, waarna de twee beelden worden gemengd tot een geheel.

In amateurfotografie wordt forced perspective vaak gebruikt voor komische effecten. Een bekend voorbeeld is de foto waarop iemand tegen de toren van Pisa aan lijkt te leunen (zie foto links). Een ander voorbeeld is de foto bovenaan dit artikel, waarbij de afgebeelde persoon het bierblik op de achtergrond in zijn handpalm lijkt te houden.

In de architectuur kan forced perspective ook worden gebruikt om iets groter of kleiner te doen lijken. Dit wordt bijvoorbeeld veel toegepast in attractieparken en postmoderne architectuur, zoals in Las Vegas.


</doc>
<doc id="1396793" url="https://nl.wikipedia.org/wiki?curid=1396793" title="Methylnaltrexon">
Methylnaltrexon

Methylnaltrexon is een middel voor de behandeling van constipatie veroorzaakt door opioïden (aan morfine verwante pijnstillers) bij volwassenen die ernstig ziek zijn en palliatieve zorg krijgen. Het wordt voorgeschreven wanneer traditionele laxeermiddelen onvoldoende werkzaam zijn. Het wordt toegediend door middel van een injectie onder de huid.

Methylnaltrexon, in de vorm van het broomzout methylnaltrexonbromide (CHNOBr), is de werkzame stof in het middel "Relistor" dat in 2008 in de handel werd gebracht. "Relistor" wordt gecommercialiseerd door Wyeth, dat het in samenwerking met Progenics Pharmaceuticals ontwikkelde.

Constipatie is één van de neveneffecten van het gebruik van pijnstillers op basis van opioïden. Bij personen die een levensbedreigende ziekte hebben kan de constipatie verergerd worden door de betreffende ziekte of door andere factoren zoals hoge ouderdom, dehydratie, immobiliteit enz. De opioïden kunnen zich hechten aan bepaalde receptoren in de darmen (opiaatreceptoren); daardoor neemt de mobiliteit (beweeglijkheid) van de darm af, met constipatie als gevolg.

Methylnaltrexon is een antagonist van de zogenaamde μ-opiaatreceptor. Het blokkeert deze opiaatreceptor en vermindert zo de constipatie veroorzaakt door de opioïden. Omdat methylnaltrexon minder goed tot de hersenen kan doordringen, verstoort de stof het pijnstillend effect van de opioïden niet. Dit is in tegenstelling tot naltrexon, waarvan methylnaltrexon een derivaat is. Naltrexon is een opioïde-antagonist voor alle opiaatreceptoren, ook die in de hersenen.

In de Verenigde Staten gaf de U.S. Food and Drug Administration (FDA) op 25 april 2008 de toelating om Relistor op de markt te brengen.

De Europese Unie verleende op 2 juli 2008 de toelating om Relistor op de markt te brengen.


</doc>
<doc id="1396843" url="https://nl.wikipedia.org/wiki?curid=1396843" title="Ranolazine">
Ranolazine

Ranolazine is een geneesmiddel voor de behandeling van stabiele angina pectoris (pijn op de borst veroorzaakt door een verminderde bloedstroom naar het hart). Het wordt verkocht door CV Therapeutics onder de merknamen "Ranexa" in de Verenigde Staten en "Latixa" in de Europese Unie.

Ranolazine op zich heeft een geringe werkzaamheid voor het verbeteren van de symptomen van angina pectoris. Het wordt daarom voorgeschreven als toevoeging aan een bestaande behandeling (bv. met bètablokkers of calciumantagonisten) wanneer die niet volstaat om de ziekte onder controle te krijgen. Het is alleen op doktersvoorschrift verkrijgbaar. Het wordt toegediend onder de vorm van tabletten met verlengde afgifte, die de stof over een periode van enkele uren vrijgeven.

De exacte werking van ranolazine is nog niet bekend. Vermoedelijk vermindert het indirect de stroom van calcium-ionen naar de hartspier: ranolazine vermindert de stroom natriumionen naar de cellen van de hartspier. Daardoor wordt de activiteit van de zogenaamde "natriumafhankelijke calciumkanalen" aan het oppervlak van die cellen verlaagd. De calciumionen komen langs die kanalen in de cellen, en zorgen ervoor dat de hartspier samentrekt. Door nu de calciumstroom naar de hartcellen te verminderen, draagt ranozaline vermoedelijk bij tot ontspanning van de hartspier en een verbeterde bloedstroom naar de hartcellen.

De meest voorkomende bijwerkingen zijn duizeligheid, hoofdpijn, constipatie, braken, misselijkheid en asthenie (zwakte).

Het middel mag niet worden gebruikt bij patiënten met een ernstige nierfunctiestoornis of matige tot ernstige leverproblemen; ook niet bij patiënten die andere geneesmiddelen innemen die op dezelfde manier worden afgebroken als ranozaline, of bepaalde andere geneesmiddelen die gebruikt worden om het hartritme te corrigeren.



</doc>
<doc id="1396946" url="https://nl.wikipedia.org/wiki?curid=1396946" title="Slaapbeen">
Slaapbeen

De slaapbeenderen of ossa temporalia (enkelvoud os temporale) zijn twee beenderen aan weerszijden van het hoofd die deel uitmaken van de schedel.
In het slaapbeen worden onderscheiden:


</doc>
<doc id="1397333" url="https://nl.wikipedia.org/wiki?curid=1397333" title="Johann Conrad Peyer">
Johann Conrad Peyer

Johann Conrad Peyer (Schaffhausen, 26 december 1653 – 29 februari 1712) was een Zwitsers arts naar wie de Peyerse platen die aanwezig zijn in het laatste deel van de dunne darm genoemd zijn.


</doc>
<doc id="1397356" url="https://nl.wikipedia.org/wiki?curid=1397356" title="Cholecystitis">
Cholecystitis

Cholecystitis is de benaming voor ontsteking van de galblaas. Cholecystitis wordt veelal veroorzaakt door cholelithiasis, de aanwezigheid van galstenen in de galblaas die vaak de galgang afsluiten.

Een acute cholecystitis geeft behalve koorts pijn in de rechterbovenbuik, doortrekkend naar de rug, vaak met een geprikkeld buikvlies met tekenen van défense, druk- en loslaatpijn, vervoerspijn en gerefereerde druk- en loslaat pijn naar de rechter bovenbuik.
Na enkele dagen leggen het vrije deel van het buikvlies, het omentum majus en de darmen zich om het ontstoken orgaan, er vormt zich een infiltraat dat als een zwelling in de rechterbovenbuik te voelen is.

Door de ontsteking zullen de witte bloedcellen en het CRP in het bloed in aantal toenemen. Later klimt ook de bezinking.
Een echo laat een verdikte galblaas met galstenen zien, eventueel met het infiltraat.

Wanneer de diagnose snel gesteld wordt, is het operatief uitnemen van de galblaas "à chaud" mogelijk. Indien zich reeds een groot infiltraat gevormd heeft, wacht men liever tot dit verdwenen is ("afkoelen") en opereert na enkele maanden "à froid".

Met name wanneer de galwegen ontstoken raken (cholangitis) kan er een sepsis ontstaan, dat wil zeggen een levensbedreigende toestand met vermeerdering van bacteriën in de bloedbaan.
In zeldzame gevallen kan er een gat ontstaan in de galblaas, wat zal leiden tot een algehele buikvliesontsteking of tot een fistel naar de darm.


</doc>
<doc id="1397439" url="https://nl.wikipedia.org/wiki?curid=1397439" title="William Charles Aalsmeer">
William Charles Aalsmeer

William Charles Aalsmeer (Paramaribo, 1896 - Den Haag, 25 april 1957) was een Nederlands cardioloog. Hij was verbonden aan de medische kliniek van de artsenopleiding in Soerabaja op Java in Nederlands-Indië.

Aalsmeer heeft de naar hem genoemde Aalsmeertest ontwikkeld. Om de diagnose beriberi te stellen gaf hij een intramusculaire injectie met 1 mg adrenaline. In het geval van beriberi ontstond er dan verergering van de cardiovasculaire klachten en binnen het uur een bijna onmeetbaar lage bloeddruk.

Later werd vastgesteld dat dit effect ook ontstaat bij ander aandoeningen met vergelijkbare circulatiestoornissen zoals aortaklepinsufficiëntie (slecht sluiten van de aortaklep) en de ziekte van Graves. Doordat de onderdruk sterk stijgt is de verhoging van de polsdruk (het verschil tussen boven- en onderdruk) een maat voor de ernst van de circulatiestoornissen.



</doc>
<doc id="1397485" url="https://nl.wikipedia.org/wiki?curid=1397485" title="Ductus arteriosus">
Ductus arteriosus

De ductus arteriosus (Botalli) is een bloedvat dat de longslagader (arteria pulmonalis) verbindt met de lichaamsslagader (aorta). Dit bloedvat is vooral belangrijk tijdens het intra-uteriene leven van een foetus.

Tijdens het foetale leven vindt geen oxygenatie (zuurstof in het bloed, koolstofdioxide eruit) via de longen plaats, maar via de placenta. De foetale bloedsomloop verloopt dan ook anders dan de bloedsomloop na de geboorte. De ductus arteriosus Botalli (DA) (vernoemd naar Leonardo Botallo) speelt hier een belangrijke rol bij. De ductus Botalli is een wijd bloedvat met een gespierde wand, dat een verbinding vormt tussen stam van de arteria pulmonalis (longslagader) en de aorta (lichaamsslagader).
De longen zijn voor de geboorte nog niet volledig ontplooid, daarom is er grote weerstand in de bloedvaten van de longen. Hierdoor stroomt het bloed niet goed van de rechterkamer via de longslagader naar de longen en dus dreigt de rechterharthelft te zwaar belast te worden. Via de ductus Botalli kan bloed van de longslagader via de aorta naar de grote bloedsomloop afvloeien, zonder de longen te passeren, zodoende wordt de rechterharthelft ontlast. Met vergelijkbare functie is er ook een verbinding tussen beide boezems: het foramen ovale.

Tijdens het foetale leven zal de ductus Botalli openblijven onder invloed van een hoge concentratie prostaglandine. Na de geboorte, door de start van de ademhaling, stijgt de arteriële zuurstofspanning. Daarnaast verlaagt door het ontplooien van de longen ook de weerstand in de longcirculatie. Door de gestegen zuurstofspanning zal de productie van prostaglandine afnemen, met als gevolg het contraheren van de spiervezels van de wand van ductus Botalli. Hierdoor sluit deze helemaal af en is de foetale circulatie vervangen door de neonatale circulatie. Na circa twee weken is de sluiting definitief.

Een open blijvende ductus Botalli na de geboorte is een congenitale afwijking van het hart. Het wordt patent ductus arteriosus of PDA genoemd. Vaak treedt dit probleem op bij te vroeg geborenen. Het kan zijn dat de longen nog niet genoeg zijn uitgerijpt. Wanneer de arteriële zuurstofspanning na de geboorte hierdoor onvoldoende stijgt, zal de productie van prostaglandine niet dalen en blijft de ductus open. Omdat de sluiting pas na twee weken definitief is, kan de ductus Botalli voor die tijd opnieuw openen als de zuurstofspanning te laag blijft. Ook kan het ductale spierweefsel bij te vroeg geborenen niet goed reageren op een stijging van de arteriële zuurstofspanning of de prostaglandineconcentraties blijven te hoog. Daardoor komt het dat bij deze kinderen de ductus zich vaker niet spontaan sluit. Ten gevolge daarvan zal er een links-rechtsshunt optreden als de longvaatweerstand daalt. Het zuurstofrijke bloed stroomt dan door de ductus Botalli naar het zuurstofarme bloed in de longcirculatie. Dit leidt tot longvaatovervulling, wat de ontplooiing van de alveoli (longblaasjes) bemoeilijkt, zodat ademhalingsproblemen kunnen ontstaan of toenemen. Omdat het bloed vanuit de linker kamer meteen weer, via de longen, terugstromen naar de linker boezem, geeft het ook een overbelasting van de linker harthelft.

Normaal gesproken sluit de ductus arteriosus in de eerste week en zullen er geen symptomen optreden. Blijft de ductus arteriosus toch open, dan wordt meestal eerst een medicamenteuze therapie opgestart. Deze bestaat uit een prostaglandinesyntheseremmer, die remt dus de productie van prostaglandine, waardoor de spierwand van de ductus zal gaan contraheren. Wanneer dit te weinig effect heeft zal een operatieve ingreep of een katheterisatie worden uitgevoerd.



</doc>
<doc id="1397493" url="https://nl.wikipedia.org/wiki?curid=1397493" title="Foetale bloedsomloop">
Foetale bloedsomloop

De foetale bloedsomloop is de bloedsomloop van een foetus. Deze verloopt deels over de placenta via de navelstrengbloedvaten. Omdat de longen nog niet voor de zuurstofvoorziening kunnen instaan (ze zitten in vruchtwater en zijn bovendien nog niet uitgeklapt) en omdat de darmen nog geen voedingsstoffen verteren, worden deze functies voor de geboorte waargenomen door de placenta.

Het zuurstof- en voedingsstofrijke bloed van de placenta loopt via de ongepaarde navelstrengader ("vena umbilicalis") en "ductus venosus" (en deels via de leverpoortader) naar de onderste holle ader ("vena cava inferior"). De twee harthelften functioneren nog in parallel omdat er twee kortsluitende verbindingen zijn tussen rechter- en linkerharthelft (d.i. kleine en grote bloedsomloop): een deel van het bloed gaat vanuit de rechterboezem via het ovale venster ("foramen ovale") naar de linkerboezem. Een ander deel stroomt van de longslagader via de "ductus arteriacus Botalli" naar de lichaamsslagader ("aorta"). De nog niet uitgeklapte longen worden zo grotendeels omzeild.

Een deel van het bloed dat in de aorta terechtkomt en dat koolzuurgas en afvalstoffen bevat, wordt via de binnenste bekkenarteries ("arteriae iliacae internae") en de gepaarde navelstrengslagaders ("arteriae umbilicares") naar de moederkoek afgevoerd.

Het bloed dat via de placenta terug naar de foetus gaat, bypasst de lever deels via de ductus venosus.
Na de bevalling treedt een drukverandering op, waardoor de baby een "normale" bloedsomloop krijgt. De gelei van Wharton in de navelstreng gaat na de geboorte opzwellen, waardoor de placentale circulatie meer stromingsweerstand gaat ondervinden. Ook gaan de longen open, waardoor de stromingsweerstand in de longcirculatie sterk afneemt. Hierdoor verandert de druk in de harthelften, en klapt het foramen ovale door middel van een weefselklep dicht, waarna dit gat dichtgroeit.


</doc>
<doc id="1397540" url="https://nl.wikipedia.org/wiki?curid=1397540" title="Davidson Black">
Davidson Black

Davidson Black, FRS (Toronto, 25 juli 1884 - Beijing, 15 maart 1934) was een Canadees anatoom en paleoantropoloog, die vooral bekend is geworden als naamgever van de prehistorische mensensoort "Sinanthropus pekinensis" (nu "Homo erectus pekinensis") waarvan in China fossielen waren gevonden. Hij was voorzitter van de geologische dienst van China en een Fellow of the Royal Society. In China was hij bekend als Bùdáshēng (步達生).

Davidson Black was al op jeugdige leeftijd een fervent fossielenverzamelaar.

In 1906 behaalde hij een graad in de medische wetenschap aan de Universiteit van Toronto. In 1909 werd hij docent anatomie. In 1914 werkte hij enige tijd onder Grafton Elliot Smith, in Manchester, Engeland. Smith bestudeerde destijds de resten van de Piltdown Man, die later zouden worden ontmaskerd als archeologische vervalsing. Hiermee begon Blacks belangstelling voor de evolutie van de mens.

In 1919 reisde hij naar Peking, China, waar hij aan een medische opleidingsschool aanvankelijk hoogleraar werd in de neurologie en embryologie. In 1924 promoveerde hij er tot hoofd van de anatomie-afdeling. De Zweedse archeoloog Johan Gunnar Andersson, die opgravingen had verricht bij de "Dragon Bone Hill" (Zhoukoudian) gaf hem twee door hem gevonden fossiele mensachtige kiezen om die te onderzoeken. Vervolgens begon Black met een beurs van de Rockefeller Foundation ter plekke ook opgravingen te verrichten. Hij behield er goede betrekkingen met de Chinezen, ook doordat hij niet alleen blanke medewerkers in dienst nam, maar tevens Chinese. In de zomer van 1926 vond Otto Zdansky er eveneens twee mensachtige kiezen. Black meende dat deze toebehoorden aan een tot dusver onbekende soort die hij "Sinanthropus pekinensis" noemde. Later werden daarvan onder zijn leiding nog meer resten gevonden.

In 1934 moest hij in een ziekenhuis worden opgenomen met hartklachten, maar daarna ging hij onvermoeibaar door met zijn onderzoek. Hij overleed op 49-jarige leeftijd aan een hartaanval in zijn kantoor, in de nabijheid van de fossielen van de Pekingmens.
De fossiele reuzenaap "Gigantopithecus blacki" werd naar hem genoemd.




</doc>
<doc id="1397556" url="https://nl.wikipedia.org/wiki?curid=1397556" title="Plasmodium (eencellige)">
Plasmodium (eencellige)

Plasmodium is een geslacht van protista. Een infectie met dit geslacht staat bekend als malaria. De parasiet wordt verspreid door twee gastlichamen: een steekmug (de vector) en een gewervelde. Van de 200 bekende soorten "Plasmodium", kunnen er 10 mensen infecteren. Andere soorten richten zich onder andere op vogels, reptielen en knaagdieren.

Steekmuggen van het geslacht "Culex", "Anopheles", "Culiceta", "Mansonia" en "Aedes" kunnen dienstdoen als vector van de Plasmodium. De vector van de voor mensen schadelijke variant behoort tot het geslacht "Anopheles".

Het organisme werd voor het eerst ontdekt door Laveran op 6 november 1880 in een militair ziekenhuis in Constantine, Algerije. Manson kwam in 1894 met de hypothese dat de Plasmodium kon worden overgebracht door muggen. Deze hypothese werd in 1898 met een experiment van de Italiaanse professor Giovanni Battista Grassi en de Britse arts Ronald Ross bevestigd. Ross kreeg voor deze ontdekking de nobelprijs in 1902.

De naam Plasmodium werd bedacht in 1885 door Marchiafava en Celli. Anno 2007 waren er van dit geslacht 200 soorten bekend.



</doc>
<doc id="1397659" url="https://nl.wikipedia.org/wiki?curid=1397659" title="4,4'-methyleendianiline">
4,4'-methyleendianiline

4,4'-methyleendianiline (afgekort tot 4,4'-MDA, MDA of DADPM) is een intermediair product in de productie van polyurethanen.

4,4'-methyleendianiline wordt bereid door de reactie van formaldehyde met aniline in de aanwezigheid van zoutzuur. Deze condensatiereactie levert naast 4,4'-methyleendianiline nog een aantal nevenproducten op. Technisch 4,4'-methyleendianiline is een mengsel van 4,4'-methyleendianiline (ca. 60%), isomeren ervan (ca. 4%), andere tri- en hogere amines (polyamines) (ca. 35%), en sporen van water en aniline. Technisch 4,4'-methyleendianiline wordt als dusdanig gebruikt, of kan verder gezuiverd worden.

Bijna alle 4,4'-methyleendianiline dat geproduceerd wordt, ongeveer 432.000 ton in 1993 in West-Europa, gaat naar de productie van MDI (methyleendifenyldi-isocyanaat), dat verder verwerkt wordt in polyurethaankunststof. MDI wordt gevormd door de reactie van 4,4'-methyleendianiline met fosgeen. Het MDA wordt hiervoor opgelost in bijvoorbeeld monochloorbenzeen.

Met de ringhydrogenering van 4,4'-methyleendianiline verkrijgt men 4,4'-diaminodicyclohexylmethaan, dat ook een grondstof is voor polyurethanen.

Minder belangrijke toepassingen zijn als hardener in epoxyharsen en kleefstoffen, of in de productie van speciale polymeren (polyamide-imide) en andere chemicaliën. Maximaal 4000 ton 4,4'-methyleendianiline per jaar gaat naar deze toepassingen.

4,4'-methyleendianiline is een kankerverwekkende stof gebleken voor proefdieren; voor mensen zijn geen adequate gegevens voorhanden. De stof is daarom ingedeeld als kankerverwekkende stof in categorie 2. De stof is mogelijk ook mutageen.

Contact met de huid moet vermeden worden, omdat de stof via de huid in het lichaam kan doordringen. De verbinding kan de huid ook overgevoelig maken.

De blootstelling van het publiek aan 4,4'-methyleendianiline is verwaarloosbaar. Een mogelijke bron van 4,4'-methyleendianiline zijn producten die gekleurd zijn met bepaalde azokleurstoffen, bv. Cartasol Yellow, waaruit bij ontbinding 4,4'-methyleendianiline kan vrijkomen. Een andere potentiële bron is de sterilisatie door middel van straling van polyurethanen die in medische apparatuur gebruikt worden.



</doc>
<doc id="1397831" url="https://nl.wikipedia.org/wiki?curid=1397831" title="Enkel-voetorthese">
Enkel-voetorthese

Een enkel-voetorthese (EVO, ook wel "peroneusveer" of "AFO" – "ankle-foot orthosis") is een hulpmiddel, een orthese, voor mensen bij wie de voetheffers verzwakt zijn.

De enkel-voetorthese wordt gebruikt bij aandoeningen die ertoe leiden dat de spieren die de tenen naar de neus trekken (de voetheffers) verzwakt zijn. Als de zenuw die langs het kopje van het kuitbeen loopt, de nervus peronaeus, in de knel heeft gezeten bijvoorbeeld bij een lange narcose, kan deze verlamd raken met verzwakte voetheffers als gevolg. Een enkel-voetorthese wordt daarom ook wel "peroneusveer" genoemd.

Ook andere beschadigingen van het zenuwstelsel kunnen de kracht van de voetheffers verminderen, bijvoorbeeld een hernia of een hersenbeschadiging. Wanneer de voetheffers verzwakt zijn ontstaat een klapvoet of dreigt een spitsvoet.
Enkel-voetortheses kunnen ook ingezet worden bij spierziekten of zeer instabiele enkelgewrichten.

De orthese is meestal van kunststof gemaakt en veert gedeeltelijk mee. Hierdoor wordt de patiënt enerzijds geholpen bij het optillen van het voorste gedeelte van de voet, maar kan indien nodig ook de tenen enigszins naar beneden bewegen, bijvoorbeeld om te fietsen.
De enkel-voetorthese wordt in de schoen gedragen.
Aanmeten gebeurt door een orthopedisch technicus, bijvoorbeeld op verzoek van een revalidatiearts.


</doc>
<doc id="1398137" url="https://nl.wikipedia.org/wiki?curid=1398137" title="Gelei van Wharton">
Gelei van Wharton

De gelei van Wharton is de gelatineuze substantie die zich in de navelstreng bevindt. Ze bestaat uit mucopolysachariden (hyaluronzuur en chondroïtinesulfaat).

Na de geboorte zorgt dit bindweefsel onder invloed van temperatuursveranderingen voor het natuurlijk afknellen van de navelstrengbloedvaten, zodat er een einde komt aan de foetale bloedsomloop. 

Ze werd genoemd naar de anatoom Thomas Wharton (1614-1673) die ze als eerste beschreef.


</doc>
<doc id="1398260" url="https://nl.wikipedia.org/wiki?curid=1398260" title="Sepia (kleur)">
Sepia (kleur)

Sepia is een donkere bruin-grijze kleur die is vernoemd naar het rijke bruine pigment dat uit de inktzak van de zeekat werd gehaald.

Sepia betekent in het Grieks "zeekat".

Kunst


Manuscript


Fotografie




</doc>
<doc id="1398297" url="https://nl.wikipedia.org/wiki?curid=1398297" title="Sepia (fotografie)">
Sepia (fotografie)

Sepia of sepiatoning refereert aan de kleuren van zwart-witfoto's die door middel van een sepiaproces behandeld zijn. In dit proces worden de zwart gekleurde zilverdeeltjes omgezet in verbindingen met een bruinige kleur die sepia genoemd wordt. Het omkleuren kan tegenwoordig ook op de computer gedaan worden met behulp van fotobewerkingssoftware.

Een afdruk van een foto wordt behandeld met kaliumhexacyanoferraat(III) gemengd met een alkalihalogenide (meestal kaliumbromide), waarbij het ontwikkelde zilver weer omgezet wordt in zilverhalogenide. De halogenideafdruk wordt vervolgens door een bad met natriumsulfide omgezet naar zilversulfide, wat beter bestand is tegen veroudering.

Een alternatief proces gebruikt seleen waarbij zilverselenide gevormd wordt. Seleentoning kan met een enkel bad van natriumselenosulfaat.

Deze toning werd vroeger veel gebruikt om de houdbaarheid van de afdruk te vergroten, veel oude foto's die tot op de dag van vandaag bewaard zijn gebleven hebben dan ook een sepia behandeling gehad.

Ondanks dat het sepiaproces begon als een manier van afdrukken, wordt het vandaag de dag gezien als een genre, net als zwart-witfotografie. Sepiatoning geeft een nostalgische sfeer.

Sepia kan in veel digitale camera's en camcorders geproduceerd worden of het kan in een digitale doka geproduceerd worden.

Fotosoftware, zoals Photoshop of GIMP, biedt controle over de sepiakleuren (er is niet één kleur bekend als sepia, de term omvat een kleurgebied van gele en bruine mengkleuren). Simpele software heeft vaak een optie om een foto in één keer sepia te behandelen.

Uitgebreidere software zet de foto om naar sepia door gebruik te maken van de duotonefunctie.


De voorbeeldfoto's hieronder laten het proces zien van het digitaal verwijderen van kleur uit een foto en het daarna omzetten van een zwart-witfoto naar sepia.

Onderstaande foto's geven een indruk van de drie typen:



</doc>
<doc id="1398968" url="https://nl.wikipedia.org/wiki?curid=1398968" title="François-Timoléon de Choisy">
François-Timoléon de Choisy

François-Timoléon de Choisy (Parijs, 16 augustus 1644 - Parijs, 2 oktober 1724) was een Franse abbé en schrijver.

Choisy was de kleinzoon van een Ontvanger van Financiën uit Caen en afkomstig uit Balleroy in Normandië, zoon van een Raadsheer en intendant van de Languedoc, kanselier van Gaston d'Orléans en van een vertrouwelinge van Maria van Gonzaga, koningin van Polen. Zijn moeder kleedde hem als meisje tot zijn 18 jaar, om tegemoet de komen aan de grillen van Monsieur, broer van Lodewijk XIV. Hij stelt zich onder de bescherming van Kardinaal van Bouillon, met wie hij bevriend wordt en aan wiens eerherstel hij in zijn latere Mémoires een lang hoofdstuk wijdt.

Na een korte periode als man gekleed te gaan, installeert hij zich, met goedkeuren van de pastoor, de bisschop (die komt kijken), de buren, als Juffrouw de Sancy in Saint-Médard. De hertog van Montausier, zijn oom, maakt hem evenwel publieke verwijten in de opera, en Juffrouw de Sancy vertrekt dan maar uit Parijs, naar Bourges, waar zij een kasteel koopt, en zich installeert als Gravin van Barres. Onder deze naam maakt zij kennis met lokale adel en notabelen, en hun dochters, die hij verleidt onder het goedkeurend oog van hun moeders, die slechts de attenties van een aardige gravin zien.

Hij houdt op met vrouw te zijn op zijn 23, en geeft zich over aan zijn tweede hartstocht, het kansspel. Hij ruïneert zich. In armoede moet hij leven van de opbrengst van zijn kerkelijke beneficiën van Saint-Seine in Bourgondië. In 1676 vergezelt hij Kardinaal de Bouillon naar Rome en hij komt (kortstondig) tot inkeer. Hij maakt ook kennis met Daniel de Cosnac, bisschop van Valence, over wie hij het uitvoerig heeft in zijn Mémoires.

Een carrière in de kerk is voor hem niet weggelegd, als travestiet maakt hij geen kans op promotie tot bisschop. En zijn fortuin is vergokt.

In 1685 vergezelt hij de chevalier de Chaumont op zijn reis naar Siam. Hij wordt er priester gewijd, en beschrijft zijn wedervaren in zijn "Journal de voyage au Siam". De reis bereikt zijn doel niet helemaal: de koning van Siam stond niet echt te popelen om katholiek te worden. Hij stuurt wel ambassadeurs terug naar Lodewijk XIV, die met grote praal ontvangen worden. 
Terug in Frankrijk ontvangt hij voor zijn moeite de beneficie van de Priorij van Saint-Benoît-du-Sault in 1689 en de titel van deken van de kathedraal van Bayeux in 1697. Hij wordt lid van de Académie française in 1687, schrijft samen met Charles Perrault de "Opuscules sur la langue française".

Hij laat een prachtig en soms ook grappig verslag na over een aantal merkwaardige momenten uit het leven van de jonge Lodewijk XIV: "Mémoires pour servir à l'histoire de Louis XIV". Hieruit vernemen we details over historische personages waaronder Cosnac, Madame, Monsieur, Nicolas Fouquet, en Jean-Baptiste Colbert, en de hele achtergrond met details van de ongenade en val van Fouquet. Hij schrijft ook een paar stichtelijke religieuze en historische werken, waaronder "Histoire de l’Église" in 11 delen. De gevatte abbé merkt zelf op: ""Dankzij God heb ik de geschiedenis van de Kerk geschreven. Nu ga ik ze bestuderen."".

Zijn "Geschiedenis van de gravin van Barres" (Histoire de la Comtesse de Barres) is een aangenaam geschreven werkje gebaseerd op zijn avonturen en veroveringen als jonge vrouw. Het laat een vrolijke en luchtige indruk na van een tijdperk waarvan de werkelijkheid en het dagelijkse leven van de adel ons te weinig bekend is.


</doc>
<doc id="1399479" url="https://nl.wikipedia.org/wiki?curid=1399479" title="Sint Antonius Ziekenhuis (voormalig ziekenhuis Utrecht)">
Sint Antonius Ziekenhuis (voormalig ziekenhuis Utrecht)

Het Sint Antonius Ziekenhuis is een voormalig ziekenhuis in de Nederlandse stad Utrecht. Van oorsprong was het een katholiek ziekenhuis. Dit ziekenhuis bevond zich aan de Prins Hendriklaan 40, maar had ook nog een zijvleugel met eigen ingang voor spoedeisende opnamen aan de Jan van Scorelstraat 2.

Het ziekenhuis werd in 1910 door de toenmalige aartsbisschop van Utrecht Henricus van de Wetering opgericht te Utrecht en verhuisde in 1983 naar Nieuwegein. In 1910 heette het nog het "St. Antonius Gasthuis", het telde 150 bedden. In feite was het gasthuis een vervanging voor het in 1873 geopende St. Andreas Gasthuis. In 1926 werden twee nieuwe vleugels aangebouwd en elf jaar later het "Maria Paviljoen".

Gedurende de Tweede Wereldoorlog moest het ziekenhuis geëvacueerd worden, maar na de oorlog maakte het een snelle groei door, onder andere op het gebied van de long- en hartchirurgie. In 1959 werd voor de eerste maal een operatie verricht waarbij gebruikgemaakt werd van de hart-longmachine.

In 1967 ontstonden er plannen voor nieuwbouw, in 1983 verhuisde het Sint Antonius Ziekenhuis van Utrecht naar een nieuw gebouw in de Utrechtse voorstad Nieuwegein, aan de Koekoekslaan 1. Na de sluiting zijn de bijgebouwen gesloopt en hebben plaatsgemaakt voor een appartementencomplex. Het hoofdgebouw is bewaard gebleven, een deel van de appartement is tot gemeentelijk monument verklaard.


</doc>
<doc id="1399539" url="https://nl.wikipedia.org/wiki?curid=1399539" title="Isotricha intestinalis">
Isotricha intestinalis

Isotricha intestinalis is een eencellige trilhaardiertje dat voorkomt in het maag-darmstelsel van herkauwers. De gemiddelde grootte van "I. intestinalis" is 60 bij 110 µm. De cilia of trilharen lopen in rijen evenwijdig aan de lengte as van het lichaam. Het vestibulum of de mond bevindt zich aan de zijde van de cel tussen halverwege het midden en het einde van de zijde. In 1995 werd in de pens van een Kleine kantjil ("Tragulus kanchil"), een herkauwer uit Indochina een op "I. Intestinalis" lijkend trilhaardiertje gevonden. Dat trilhaardiertje "I. jalaludinii" is korter dan "I. intestinalis", en het vestibulum of mond is dichter bij de korter zijde gesitueerd en heeft een andere vorm dan die van "I. intestinalis".


</doc>
<doc id="1399581" url="https://nl.wikipedia.org/wiki?curid=1399581" title="Isotricha prostoma">
Isotricha prostoma

Isotricha prostoma is een eencellige trilhaardiertje dat voorkomt in het maag-darmstelsel van herkauwers. De gemiddelde grootte van "I. prostoma" is 70 bij 135 µm. De cilia of trilharen lopen in rijen evenwijdig aan de lengte as van het lichaam. Het vestibulum of mond bevindt zich aan de zijde korte zijde van de cel en aan de achterzijde wanneer gekeken wordt vanuit de bewegingsrichting van "I. prostoma".


</doc>
<doc id="1399649" url="https://nl.wikipedia.org/wiki?curid=1399649" title="Isotricha">
Isotricha

Isotricha is een geslacht van trilhaardiertjes uit de familie "Isotrichidae". Het geslacht omvat onder andere een aantal soorten die voorkomen in het maag-darmstelsel van herkauwers. Typerend voor soorten uit het geslacht "Isotricha" zijn de cilia of trilhaartjes die rijen parallel aan de lange zijde van de cel lopen. Tot 1981 behoorde "O. bubali" tot dit geslacht maar werd in dat jaar door Imai opnieuw ingedeeld en toen bij het geslacht "Oligoisotricha".



</doc>
<doc id="1399674" url="https://nl.wikipedia.org/wiki?curid=1399674" title="Isotricha jalaludinii">
Isotricha jalaludinii

Isotricha jalaludinii is een eencellige trilhaardiertje dat voorkomt in het maag-darmstelsel van herkauwers.

De cilia of trilharen lopen in rijen evenwijdig aan de lengte as van het lichaam. "I. jalaludinii" is in 1995 voor het eerst aangetroffen bij herkauwers in de pens bij de Kanchil ("Tragulus kanchil") een herkauwer uit Indochina. "I. jalaludinii lijkt" veel op "I. intestinalis", maar is korter dan "I. intestinalis". Ook is het vestibulum of mond is dichter bij de korter zijde gesitueerd en heeft een andere vorm dan die van "I. intestinalis".


</doc>
<doc id="1399718" url="https://nl.wikipedia.org/wiki?curid=1399718" title="Chignon">
Chignon

Een chignon is een populaire manier van het dragen van het haar, te vergelijken met een knotje. Het woord chignon komt uit de Franse uitdrukking “chignon du cou” wat letterlijk “nek van de hals” betekent. 

Chignons worden meestal gemaakt door het haar op te steken in een knot in de nek, maar er zijn veel verschillende stijlvariaties. Ze worden veel gedragen bij speciale gelegenheden zoals bruiloften en dergelijke, maar de basis chignon kan elke dag gewoon gedragen worden. 

De chignon kan terug worden gevonden in het oude Griekenland, waar de Atheense vrouwen het vaak droegen met goud of ivoren haarspelden. De chignon was specifiek voor Athene, aangezien andere stadstaten, zoals Sparta en Cyprus, hun eigen haarstijl hadden. De chignon was ook populair in de Chinese oudheid, waar de gehuwde vrouwen het lage geknoopte kapsel droegen. In de pruikentijd werden chignons op de pruik gemaakt. 


</doc>
<doc id="1399800" url="https://nl.wikipedia.org/wiki?curid=1399800" title="Feliene infectueuze peritonitis">
Feliene infectueuze peritonitis

Feliene infectueuze peritonitis, (besmettelijke buikvliesontsteking bij de kat) of kortweg "FIP" is een fatale, ongeneeslijke ziekte bij katten. Men vermoedt dat ze veroorzaakt wordt door het Feline Infectious Peritonitis Virus (FIPV), dat een mutatie is van het Feline Enteric Coronavirus (FECV/FeCoV). Hoewel er een verband tussen FIP en het feliene coronavirus lijkt te bestaan, is er nog geen duidelijk verband tussen oorzaak en effect bewezen. Het gemuteerde virus kan in bepaalde witte bloedcellen indringen en groeien, met name in macrofagen. De reactie van het immuunsysteem is meestal een ontsteking in de betreffende weefsels. FIP is bijna altijd dodelijk.

FECV is een vrij gebruikelijk virus, met name waar grote groepen katten samen gehouden worden (asiels, catteries, etc.). Katten worden geïnfecteerd door inademing of inslikken van het virus. De meest voorkomende bron is ontlasting, alhoewel besmette oppervlaktes, zoals etensbordjes en kleding, het virus eveneens kunnen overbrengen.

Ondanks de aanwezigheid van FECV krijgen de meeste geïnfecteerde katten geen FIP. Meestal heeft de blootstelling aan FECV enkel lichte diarree tot gevolg en vertoont de kat verder geen signalen. Een kat zonder de kenmerken kan dus even goed drager zijn van het FECV-virus en het doorgeven aan andere katten. Bij iedere met FECV geïnfecteerde kat bestaat het risico dat het virus muteert in FIP: deze kans is vergroot voor katten wier weerstand verlaagd is, bijvoorbeeld erg jonge of erg oude katten. Men vermoedt ook een genetische overdraaglijkheid van ontvankelijkheid voor het virus.

FIP bestaat in twee vormen: acute FIP (natte FIP) en chronische FIP (droge FIP). Beide vormen zijn fataal, maar de acute vorm komt meer voor (60-70% van alle gevallen zijn natte FIP) en ontwikkelt zich sneller dan de droge vorm.

Typisch voor de natte vorm van FIP is het samenkomen van vocht in de borst- of buikholte (ascites), waardoor ademhalingsproblemen ontstaan. Andere symptomen zijn lusteloosheid, koorts, gewichtsverlies, geelzucht en diarree.

Ook bij droge FIP manifesteert zich de lusteloosheid, koorts, geelzucht, diarree en het gewichtsverlies, maar de verzameling van vocht blijft uit. Typisch voor een kat met droge FIP is het verliezen van visus en uitval van het neurologisch systeem. Het kan bijvoorbeeld moeilijk worden om op te staan, te lopen en uiteindelijk kan de kat verlamd raken.

De meeste kenmerken van FIP zijn eigenlijk kenmerkend voor vele ziekten, en FIP is derhalve moeilijk vast te stellen. De diagnose wordt meestal gesteld door een sterk vermoeden, fysieke klachten die de kat vertoont en eventueel onderzoek van het weefsel. Het vocht dat door de FIP veroorzaakt wordt, is vaak geel van kleur en heeft een verhoogd eiwitgehalte­. Ook bloedtesten kunnen soms uitkomst bieden, door onderzoek naar aanwezigheid van antilichamen voor het Coronavirus. Los van de fysieke kenmerken wordt de aanwezigheid van deze antilichamen niet als doorslaggevend gezien (de kat kan immers enkel drager zijn) en wordt alleen gebruikt om een eventueel vermoeden van FIP te bevestigen. De enige manier om FIP diagnostisch te bevestigen is aangetast weefsel met behulp van immunofluorescentie histologisch te onderzoeken.

Aangezien er geen genezing voor FIP mogelijk is, is de behandeling van FIP gericht op bestrijding van de symptomen en palliatief. Doorgaans wordt de eigenaar van de kat geadviseerd om het de kat zo makkelijk mogelijk te maken, totdat duidelijk is dat de kat te veel lijdt. Prednison of andere onderdrukkende medicatie kan het leven van de kat nog enkele weken of maanden verlengen, maar geeft een contra-indicatie op bepaalde infecties. Natte FIP ontwikkelt zich bovendien vaak te snel om ingrijpen mogelijk te maken.



</doc>
<doc id="1399820" url="https://nl.wikipedia.org/wiki?curid=1399820" title="Mayo-tube">
Mayo-tube

Mayo-tube (of Guedel tube) is een medisch hulpmiddel om de ademweg bij bewusteloze patiënten te verzekeren. Doordat bij bewusteloosheid de spieren kunnen verslappen, kan de tong naar achteren zakken, en de ademweg belemmeren. De Mayo-tube is een gekromd buisje dat dit voorkomt, doordat het vanaf de lippen tot achter de tongbasis reikt. Het kan door getrainde verpleegkundigen, artsen, ambulanciers en Rode Kruis-hulpverleners (met brevet Verzorging) worden ingebracht. Als een patiënt te veel bij bewustzijn komt, kan hij gaan kokhalzen. In dat geval moet de tube verwijderd worden. De tube beschermt niet tegen verslikken (bloed of andere vloeistof) of tegen afsluiting door zwelling of kramp ter hoogte van de stembanden. Een endotracheale tube reikt dieper, tot in de luchtpijp, maar is moeilijker in te brengen (eigenlijk voorbehouden aan anesthesisten).

Deze tube is er in verschillende groottes. De juiste grootte wordt gekozen aan de hand van de afstand tussen mondhoek en oorlel.



</doc>
<doc id="1400019" url="https://nl.wikipedia.org/wiki?curid=1400019" title="Isotrichidae">
Isotrichidae

Isotrichidae is een familie van trilhaardiertjes die de vier geslachten "Isotricha", "Britricha", "Dasytricha" en "Oligoisotricha" omvat. Typerend voor deze familie van trilhaardiertjes is te bedekking met cilia of trilharen. Bij de geslachten "Isotricha" en "Dasytricha" is dit volledig. Het geslacht "Oligoisotricha" onderscheidt zich door bedekking die onvolledig is, de cilia ontbreken op het achterste 1/6 deel van het lichaam. Het verschil tussen "Isotricha" en "Dasytricha" wordt gevormd door de manier waarop de cilia op het lichaam zitten. Bij soorten van het geslacht "Isotricha" lopen de cilia in evenredig lijnen ten opzichte van de lengte as. Soorten van het geslacht "Dasytricha" hebben cilia die in een spiraalvorm lopen ten op zichtte van de lengte as.


</doc>
<doc id="1400050" url="https://nl.wikipedia.org/wiki?curid=1400050" title="Dasytricha">
Dasytricha

Dasytricha is een geslacht van trilhaardiertjes uit de familie Isotrichidae. Het geslacht omvat drie soorten "D. ruminantium", "D. hukuokaensis" en "D. kabanii". "D. ruminantium" is de oudst bekendste soort uit dit geslacht, "D. hukuokaensis" is in 1954 voor het eerst omschreven en "D. kabanii" in 2002. Dit geslacht is te herkennen aan de cilia of trilharen die als een spiraal lopen ten opzichte van de lengteas in tegenstelling tot soorten van het geslacht "Isotricha", een ander geslacht uit de familie Isotrichidae, waarbij de cilia in rijen parallel aan de lengteas lopen.



</doc>
<doc id="1400100" url="https://nl.wikipedia.org/wiki?curid=1400100" title="Oligoisotricha">
Oligoisotricha

Oligoisotricha is een geslacht van trilhaardiertjes uit de familie Isotrichidae, dat maar een soort, "O. bubali", omvat. "O. bubali" is in 1928 voor het eerst omschreven door Dogiel, die de soort aan trof in Russische waterbuffels maar deelde de soort in onder het geslacht "Isotricha". Toen Imai in 1981 de soort aantrof, in Taiwanese waterbuffels werden verschillen in de bouw van het lichaam van O. bubali ten opzichte van "Isotrichia" soorten aangetroffen. Zo ontbreken de cilia (trilharen) op het achterste 1/6 deel van het lichaam, ook ontbreekt het onderdeel dat de kern ondersteund. Om deze redenen werd een nieuw geslacht aangevraagd.


</doc>
<doc id="1400183" url="https://nl.wikipedia.org/wiki?curid=1400183" title="Propamocarb">
Propamocarb

Propamocarb (ISO-naam) is een fungicide dat gebruikt wordt in de tuinbouw. Het behoort tot de stofklasse der carbamaten. Propamocarb wordt normaal gebruikt onder de vorm van het hydrochloridezout (CAS-nummer: 25606-41-1), dat goed oplosbaar is in water.

Propamocarb werd in 1971 in Duitsland gepatenteerd door Schering AG. De octrooibescherming is verlopen en het product wordt nu door verschillende fabrikanten aangeboden. Merknamen zijn onder meer: "Propeller", "Proplant", "Previcur N" en "Propame".

Propamocarb wordt gebruikt bij de teelt van verschillende groenten, slasoorten, tomaten, aardappelen en sierplanten, voor de bestrijding van valse meeldauw, phytophthora en pythium. Men kan het sproeien op de bladeren of het aan de wortels van de planten toedienen. Het is een opwaarts systemisch fungicide, dat vanuit de wortels naar de andere delen van de plant wordt getransporteerd. Op de bladeren blijft het lokaal werkzaam. Het verhindert de vorming en kieming van sporen en de myceliumgroei. Het kan zowel preventief als curatief toegediend worden.

In de Europese Unie is propamocarb opgenomen in de lijst van toegelaten gewasbeschermingsmiddelen. De toelatingsperiode loopt af op 30 september 2017.

Propamocarb heeft een matige acute toxiciteit. Het is in tegenstelling tot de groep van de carbamaat-insecticiden slechts een zwakke cholinesteraseremmer.

De stof kan overgevoeligheid veroorzaken bij contact met de huid.




</doc>
<doc id="1400303" url="https://nl.wikipedia.org/wiki?curid=1400303" title="Oligoisotricha bubali">
Oligoisotricha bubali

Oligoisotricha bubali is een eencellige trilhaardiertje, uit het geslacht van "Oligoisotricha", dat voorkomt in het maag-darmstelsel van herkauwers. Het is in 1924 voor het eerst omschreven door Dogiel in de pens van Russische waterbuffels. Dogiel deelde het trilhaardiertje bij het geslacht "Isotricha". Toen het in 1981 weer werd aangetroffen, ditmaal door Imai in Taiwanese waterbuffels, vond Imai verschillen met de andere soorten uit het geslacht "Isotricha". Zo ontbreken de cilia (trilharen) op het achterste deel van "O. bubali". De gemiddelde grootte van "O. bubali" is 14 bij 20 µm


</doc>
<doc id="1400470" url="https://nl.wikipedia.org/wiki?curid=1400470" title="Laparoscoop">
Laparoscoop

Een laparoscoop is een lange, stevige, rechte pijp met een videocamera en een lichtbron erop gemonteerd, voor een laparoscopie: een operatie aan de buik waarbij de laparoscoop en andere dunne instrumenten via relatief klein sneetjes het lichaam binnengaan.

Een chirurg kan met de beelden die de laparoscoop doorgeeft aan een monitor in het lichaam kijken, en via de andere sneetjes waar nodig ingrijpen.

Operaties met een laparoscoop zijn niet altijd mogelijk. Soms omdat het instrument niet geschikt is voor betreffende operaties, soms omdat inwendige verklevingen van eerdere operaties het zicht van de laparoscoop hinderen.


</doc>
<doc id="1400677" url="https://nl.wikipedia.org/wiki?curid=1400677" title="Insuline glargine">
Insuline glargine

Insuline glargine, op de markt gebracht door het farmaceutisch bedrijf Sanofi-aventis onder de naam Lantus, is een langwerkend insulineanalogon met een werkingsduur van ongeveer 24 uur. Lantus wordt gebruikt om een hoge bloedsuikerspiegel bij patiënten met diabetes mellitus te verlagen. Het wordt geïnjecteerd in de onderhuid (subcutaan). De verlengde werking van dit type insuline is te danken aan het feit dat het neerslaat bij de neutrale pH van de onderhuid (het heeft zelf een lage pH). Dit zorgt voor een langzame afgifte aan het lichaam vanuit het onderhuidse depot.

Het voordeel van langwerkende insuline, zoals Lantus en Levemir, is dat de werking gespreid plaatsvindt over 24 uur, zonder de pieken die zich bij kortwerkende en middellangwerkende insulinesoorten voordoen. Hierdoor komt de werking van langwerkende insuline ongeveer overeen met de basale insuline-afgifte van gezonde beta-cellen in de alvleesklier. Het middel wordt meestal één keer per 24 uur toegediend, en gecombineerd met kortwerkende insuline voor elke maaltijd.

Doordat er geen pieken optreden in de werking van Lantus kan er een grotere dosis toegediend worden dan met middellangwerkende insuline het geval is. Omdat langwerkende en middellangwerkende insuline meestal voor de nacht wordt toegediend heeft Lantus het voordeel dat er minder kans is op een nachtelijke hypoglykemie en wordt toch voorkomen dat de bloedsuikerspiegel 's ochtends voor het ontbijt te hoog is.



</doc>
<doc id="1400751" url="https://nl.wikipedia.org/wiki?curid=1400751" title="Miswijn">
Miswijn

Miswijn is de wijn die gebruikt wordt in de misdiensten of de liturgie tijdens de eucharistievieringen van de christelijke kerken. In de middeleeuwen hadden veel kloosters een wijngaard om miswijn te maken.

Miswijn dient binnen de Rooms-katholieke Kerk aan bepaalde voorwaarden te voldoen om erkend te worden door de Nationale Raad voor Liturgie. Er worden hierdoor enkele eisen gesteld aan miswijn, voordat deze gebruikt kan worden in de liturgie. De wijn moet natuurlijke druivenwijn zijn en niet bedorven (bijvoorbeeld niet tot azijn vergist). De wijn mag wit of rood, weinig of sterk alcoholisch, zoet of droog zijn. Als met het oog op de houdbaarheid extra alcohol wordt toegevoegd, dan moet die alcohol ook afkomstig zijn van druiven. De miswijn moet hierdoor minimaal 14% alcohol bevatten om bederving te voorkomen. Tijdens de mis moet er een weinig water vermengd worden met de wijn. Dit symboliseert de twee naturen (de goddelijke en de menselijke natuur) van Jezus.

Tot in de 16e eeuw werd uitsluitend een rode kleur wijn gebruikt. Het rood in rode wijn had namelijk het bloed van Jezus als symbool. In 1478 werd voor het eerst witgeperste wijn als miswijn toegestaan. Paus Sixtus IV gaf op 8 oktober 1478 toestemming om witgeperste rode wijn te gebruiken. Dat was praktischer omdat op kostbare liturgische gewaden en andere paramenten rode wijnvlekken goed zichtbaar waren en slecht verwijderd konden worden. Tegenwoordig is het gebruik van witte miswijn gebruikelijk. De miswijn werd echter niet gemaakt van witte druiven. Omdat de rode druiven witgeperst werden, ging het om rode wijn dat wit van kleur was. Tijdens het Concilie van Trente werd bepaald dat elke wijn, van welke kleur dan ook, als miswijn mocht worden gebruikt.

Binnen de Oosterse- en Oriëntaals-orthodoxe Kerken wordt in de liturgie alleen rode wijn gebruikt, omdat rood het bloed van Jezus symboliseert. Ook voor de orthodoxe kerken geldt dat miswijn van natuurlijke druivenwijn moet zijn gemaakt. Tevens wordt de wijn ook bij deze kerken met water vermengd. Hierbij wordt verwezen naar naar het bloed en het water dat uit de zijde van Jezus kwam.

In het protestantisme spreekt men van avondmaalswijn. Evenals de orthodoxe christenen gebruiken protestanten vanwege het symbolisch karakter van de kleur alleen rode wijn als avondmaalswijn. Vanaf 1869 wordt onder invloed van de drankbestrijding in verschillende evangelische kerken de wijn ook wel vervangen door rood druivensap houdbaar gemaakt door pasteurisatie.




</doc>
<doc id="1401796" url="https://nl.wikipedia.org/wiki?curid=1401796" title="Mediator (geneeskunde)">
Mediator (geneeskunde)

Een mediator is in de geneeskunde een lichaamseigen stof die bij een afweerreactie van het lichaam vrijkomt. Bij het binnendringen van een vreemde stof die als schadelijk wordt beschouwd wordt de mediator uitgestort vanuit granulen of vesikels, die zich bevinden in mestcellen en granulocyten.

Mediatoren kunnen verschillende functies hebben en kunnen in bepaalde categorieën ingedeeld worden, zoals:

Een van de bekendste mediatoren is histamine, geproduceerd door de mest- of mastcellen. 


</doc>
<doc id="1401908" url="https://nl.wikipedia.org/wiki?curid=1401908" title="Jan Foudraine">
Jan Foudraine

Jan Foudraine (Amsterdam, 25 februari 1929 – 26 februari 2016) was een Nederlandse psychiater, psychotherapeut en publicist, die ook bekend was onder de naam "Swami Deva Amrito".

Foudraine verwierf bekendheid bij het grote publiek met het boek "Wie is van hout" uit 1971, waarin hij pleit voor een herwaardering van het begrip schizofrenie. Na het succes van "Wie is van hout", waarvan in Nederland en Vlaanderen meer dan 200.000 exemplaren worden verkocht, verblijft hij lange tijd bij Bhagwan Sri Rajneesh in Poona, India, van wie hij de naam "Amrito" ontvangt. Zijn verblijf aldaar kan enerzijds worden gezien als een reactie op de ruime publieke belangstelling die in de jaren zeventig in Nederland ontstaat voor zijn werk en persoon. Anderzijds lijkt zijn vertrek het begin te zijn van een heroriëntatie op de psychiatrie en psychotherapie, die hij sindsdien niet langer vanuit medisch-ziektekundige maar veeleer vanuit mystiek-filosofische invalshoek benadert. Deze verandering van zienswijze culmineert met name in het boek "Metanoia" uit 2004, waarin hij pleit voor een opheffing van het dualisme dat het Westerse denken domineert.

Foundraine overleed in 2016 op 87-jarige leeftijd.

In "Wie is van hout" betoogt Foudraine dat de psychiatrie die hij in zijn opleiding heeft leren kennen de schizofrene mens ten onrechte alleen als patiënt beschouwt, iemand met een ziekte van de psyche die moet worden behandeld in een ziekenhuis of verpleeghuis, verzorgd door inwisselbaar verplegend personeel en object van onderzoek voor de behandelend arts. Behandelingen zijn fysieke ingrepen in het lichaam, zoals het toedienen van medicijnen, elektroshocks of zelfs lobotomie.

Hij verwerpt de "kwalitatieve" scheiding die daarmee wordt gemaakt tussen deze "zieken" en "gezonde" mensen: volgens hem zijn schizofrenen alleen "kwantitatief" anders, namelijk mensen met problemen zoals iedereen, zij het dat de lijdensdruk zich nadrukkelijker toont. Hij maakt hierbij gebruik van een citaat van de Amerikaanse psychiater Harry Stack Sullivan, die zegt: "[...] "we are all much more simply human than otherwise, be we happy and successful, contented and detached, miserable and mentally disordered or whatever"." Andere psychiaters die hij regelmatig aanhaalt, zijn Frieda Fromm-Reichmann en Thomas Szasz.

Foudraine stelt dat deze ziens- en behandelwijze contraproductief is. Personeel en patiënt worden niet geacht om normale menselijke relaties op te bouwen: dat wordt als onprofessioneel beschouwd. De persoon in kwestie wordt als onmondig en wilsonbekwaam ding behandeld ("van hout") en gaat zich daar naar gedragen. Foudraine betoogt dat de problemen van veel schizofrenen juist voortkomen uit het feit dat ze in hun jeugd geen normale menselijke relaties hebben kunnen opbouwen, en dat ze, om beter te worden, dat moeten leren.

Hij beschrijft een experiment in een psychiatrische instelling waarin hij de opgenomenen zelf verantwoordelijkheden geeft en elkaar laat helpen, zichzelf en het personeel de ziekenhuiskleding uittrekt, zelf als mens tot mens met de opgenomenen omgaat en van zijn personeel eist dit ook te doen. Na een cultuurschok krijgen personeel en patiënten meer verantwoordelijkheidsgevoel en meer hart voor de zaak, en hij meldt spectaculaire verbeteringen. Hij noemt zijn afdeling demonstratief: geen instelling voor zieken, maar een school om te leren leven.

De kennis en ervaring die Foudraine vanaf zijn vertrek naar India opdoet over boeddhistische en hindoeïstische mystiek, culmineren met name in het boek "Metanoia" (klassiek Grieks, lett.: "verandering van gedachte," en daarvandaan ook: "berouw", "verkrijgen van beter inzicht", "inkeer", "wedergeboorte") uit 2004.

Het (psychisch) lijden van mensen, zo wordt in dit boek uiteengezet, ontstaat door een idee van afgescheidenheid en kan worden opgeheven door het loslaten van het ego-begrip (Freuds Ich) en het ontdekken van non-dualisme of advaita (lett.: "niet-tweeheid", een begrip uit de hindoeïstische filosofie). Non-dualiteit impliceert dat het onderscheid Ik vs. de Ander/het Andere slechts kunstmatig in stand wordt gehouden, maar in feite niet bestaat. Wanneer dit wordt ontdekt, is al wat overblijft, niets, of een gevoel van verlies ("a sense of bereavement"). Dit sterven van het ego binnen het psychosomatisch organisme is een ingrijpende gebeurtenis (het is tegelijkertijd "to be and not to be"). Het kan gepaard gaan met angst, aangezien de persoonlijkheid van jongs af aan is geconditioneerd, en het individu zich hiermee sterk identificeert. De fictie van de afgescheiden persoon (van "persona", lett: masker) te ontdekken is als het ontwaken uit een droom. De ontwaakte persoon is als een druppel teruggevloeid in de oceaan van gewaarzijn ("awareness"), wat tegelijk een herinnering is van wat al was, namelijk een-zijn.

Technieken die mensen bij de overgang naar dit al-een-zijn kunnen (maar niet hoeven) ondersteunen, zijn respectievelijk psychotherapie en/of meditatie. Foudraine verwijst in dit boek regelmatig naar de mystici Jiddu Krishnamurti en Tony Parsons (onder anderen).





</doc>
<doc id="1402025" url="https://nl.wikipedia.org/wiki?curid=1402025" title="Algemeen militair arts">
Algemeen militair arts

De algemeen militair arts (ama) in Nederland is een militair arts die de tweejarige opleiding tot algemeen militair arts aan het Defensie Gezondheidszorg Opleidings- en TrainingsCentrum (DGOTC) heeft afgerond.

Het werk van de militair arts verschilt met dat van civiele artsen. Zo werkt de militair arts in de militaire gezondheidszorg met een geïntegreerd zorgmodel waarbinnen zowel curatieve (huisartsenzorg) als bedrijfsgeneeskundige zorg geleverd wordt. Ook kan de militair arts onder moeilijke geïsoleerde omstandigheden te werk worden gesteld waarbij hij/zij niet kan terugvallen op goed uitgeruste ziekenhuizen zoals die in Nederland beschikbaar zijn.
De opleiding heeft tot doel artsen voor te bereiden op het werk als onderdeelsarts in Nederland op diverse kazernes, voor oefeningen in binnen of buitenland maar met name ook voor uitzendingen in het kader van missies zoals Afghanistan (ISAF), Tsjaad (EUFOR), Somalië (WFP door Zr. Ms. Evertsen) of Irak (SFIR).
Ama is geen erkend medisch specialisme met aparte BIG-registratie. Wel zijn vele modules civiel erkend door diverse specialismen. Hierdoor kan de ama wel korting krijgen voor de specialistenopleiding tot bedrijfsarts of huisarts.

Artsen die staan ingeschreven in het BIG-register en willen werken bij één van de operationele commando's van defensie (marine, landmacht of luchtmacht) kunnen aangenomen worden voor de ama-opleiding. Na afronding van de verkorte officiersopleiding aan het Koninklijk Instituut voor de Marine in Den Helder of Koninklijke Militaire Academie in Breda kan de ama in opleiding als kapitein-arts of luitenant ter zee arts beginnen aan het IDGO. 

De opleiding bestaat uit diverse theoretische en praktische modules, soms op het IDGO en soms extern. Enkele modules zijn:

Na het behalen van het diploma wordt de algemeen militair arts tewerkgesteld binnen zijn eigen krijgsmachtonderdeel. Dit kan in Nederland op een kazerne zijn of bij een operationele eenheid in het buitenland, bijvoorbeeld scheepsarts aan boord van een marineschip of een uitzending zoals Afghanistan of Tsjaad.

Binnen het eigen defensieonderdeel kan de ama nog specifieke vervolgopleidingen volgen zoals de opleiding search and rescue arts (SAR) of duikerarts bij de marine of vliegerarts bij de luchtmacht.



</doc>
<doc id="1402098" url="https://nl.wikipedia.org/wiki?curid=1402098" title="Dasytricha ruminantium">
Dasytricha ruminantium

Dasytricha ruminantium is het langst bekende trilhaardiertje uit het geslacht "Dasytricha". De gemiddelde lengte van "D. ruminantium" is 58 µm met een bereik van 46 - 100 µm. "D. ruminantium" is volledig bedekt met cilia (trilharen) die in een spiraalvorm lopen ten opzichte van de lengteas. Het vestibulum of mond bevindt zich, ten opzichte van de bewegingsrichting van "D. ruminantium", aan de achterkant.


</doc>
<doc id="1402317" url="https://nl.wikipedia.org/wiki?curid=1402317" title="Giuseppe Gabriel Balsamo-Crivelli">
Giuseppe Gabriel Balsamo-Crivelli

Giuseppe Gabriel Balsamo-Crivelli (Milaan, 1 september 1800 - Pavia, 15 november 1874) was een Italiaans natuurvorser en mycoloog.

Hij werd in 1851 hoogleraar in de mineralogie en de zoölogie aan de Universiteit van Pavia.Vanaf 1863 doceerde hij ook vergelijkende anatomie. Balsamo-Crivelli interesseerde zich aan verschillende domeinen van de natuurlijke historie en droeg bij aan de classificatie van verschillende schimmels en zwammen.


</doc>
<doc id="1402320" url="https://nl.wikipedia.org/wiki?curid=1402320" title="Insuline aspart">
Insuline aspart

Insuline aspart is een snelwerkend insulineanalogon met een werkingsduur van ongeveer 3 tot 5 uur en een optimale werkingsduur van ongeveer 1 tot 3 uur. Insuline aspart werd in 1999 op de markt gebracht door Novo Nordisk onder naam NovoRapid (NovoLog in de Verenigde Staten).

Insuline aspart begint na toediening vrijwel onmiddellijk te werken (binnen 10 minuten). Hiermee simuleert het de reactie van een gezonde pancreas tijdens het eten van een maaltijd. Tegenwoordig wordt het gebruik van een ultrakortwerkende insuline, zoals insuline aspart of lispro, vaak geprefereerd boven het gebruik van een kortwerkende insuline zoals Actrapid omdat een snelwerkende insuline pas direct voor (of zelfs tijdens of na) de maaltijd toegediend kan worden en een "snack" tussen de maaltijden niet noodzakelijk is.

Snelwerkende insuline wordt altijd gecombineerd met het gebruik van een middellangwerkende (zoals NPH) insuline of langwerkende insuline (zoals glargine of detemir). De langwerkende insuline simuleert de basale insulineafgifte van een gezond pancreas en de snelwerkende insuline de verhoogde insulineafgifte tijdens en na de maaltijd.


</doc>
<doc id="1402336" url="https://nl.wikipedia.org/wiki?curid=1402336" title="August Batsch">
August Batsch

August Johann Georg Karl Batsch (Jena, 28 oktober 1761 - aldaar, 29 september 1802) was een Duits natuurvorser en mycoloog. Hij heeft veel bijgedragen tot de classificatie van paddenstoelen.

Batsch werd geboren in Jena als zoon van George Lorenz Batsch en Ernestine Batsch. Hij studeerde eerst aan de school in de stad, maar kreeg al gauw privé-onderricht. Hij toonde een grote interesse in de natuurhistorie, en dus ging Batsch vanaf 1772 op elfjarige leeftijd studeren aan de Universiteit van Jena. In 1781 ontving hij er zijn doctoraat.

Batsch huwde in 1787 met Amalie Pfaundel. Ze kregen drie kinderen:

Hij stierf in 1802 na een korte ziekte.

Nadat hij zijn doctoraat had ontvangen, kreeg Batsch in 1786 nog een doctoraat voor geneeskunde. In datzelfde jaar begon hij les te geven in natuurlijke historie aan de Universiteit van Jena. Vanaf 1787 begon hij ook te doceren in geneeskunde en 5 jaar later werd hij professor in de filosofie.

In 1790 stichtte Batsch een botanische tuin in Jena en de Naturforschende Gesellschaft ('Natuuronderzoekende Club')

Batsch was een gerespecteerde autoriteit op het vlak van paddenstoelen en mycologie. Hij ontdekte bijna tweehonderd nieuwe soorten paddenstoelen, waaronder de nevelzwam, het geel hoorntje en de krulzoom. Hij schreef ook twee boeken over het onderwerp, die tot op de dag van vandaag hoog aangeschreven staan: 


</doc>
<doc id="1402353" url="https://nl.wikipedia.org/wiki?curid=1402353" title="Johann Bauhin">
Johann Bauhin

Johann Bauhin of Jean Johannes Bauhin (Bazel, 12 december 1541 - Montbéliard, 26 oktober 1613) was een Zwitsers botanicus en mycoloog. Hij was de zoon van botanicus Jean Bauhin en broer van de fysicus en botanicus Gaspard Bauhin.

Hij studeerde plantkunde in Tübingen onder Leonhart Fuchs (1501-1566). Daarna reisde hij samen met Conrad Gessner, waarna hij startte met een studie geneeskunde in Bazel, waar hij in 1566 tot hoogleraar in de retorica werd uitgeroepen.

Vier jaar later werd Bauhin uitgenodigd om fysicus te worden van hertog Frederick I van Württemberg in Montbéliard, waar hij verbleef tot zijn dood.

Bauhin beschouwde zichzelf als de vader van de plantkunde. Zijn magnum opus, "Historia plantarum universalis", een verzameling van alles wat toen bekend was over plantkunde, was onvolledig bij zijn dood. Maar tussen 1650 en 1651 werd het postuum gepubliceerd in Yverdon.

Bauhin stichtte verscheidene botanische tuinen en verzamelde ook planten tijdens zijn vele reizen. In 1591 publiceerde hij een lijst ("De Plantis a Divis Sanctisve Nomen Habentibus") met allerlei planten die hij naar heiligen had vernoemd.


</doc>
<doc id="1402369" url="https://nl.wikipedia.org/wiki?curid=1402369" title="Christine Marie Berkhout">
Christine Marie Berkhout

Christine Marie Berkhout (Malang, 13 juli 1893 – 18 november 1932) was een Nederlandse mycologe. 

Ze werd geboren in Nederlands-Indië waar haar vader Hendrik Anton Berkhout officier was bij het Nederlands Oost-Indisch leger en later was hij directeur van de 'Pensioenfondsen voor de koloniale landsdienaren'. Ze beschreef het geslacht "Candida" in haar proefschrift voor de Rijksuniversiteit Utrecht in 1923. Met dit proefschrift legde ze de basis voor het rationale systeem van de anascosporogene gisten.

Verder beschreef ze nog schimmelgeslachten als "Monilia, Oidium, Oospora" en "Torula".


</doc>
<doc id="1402385" url="https://nl.wikipedia.org/wiki?curid=1402385" title="Michel Félix Dunal">
Michel Félix Dunal

Michel Félix Dunal (Montpellier, 24 oktober 1789 - aldaar, 29 juli 1856) was een Frans botanicus en mycoloog. Hij werkte in Montpellier, waar hij hoogleraar in de plantkunde was. Van 1816 tot 1819 was hij ook hoofd van de afdeling medische natuurlijke historie. Het geslacht "Dunalia" uit de nachtschadefamilie is naar hem vernoemd.

Dunal is voornamelijk bekend voor zijn werk met het geslacht "Solanum", waarover hij in 1816 een zeer belangrijk werk schreef, namelijk "Solanorum generumque affinium Synopsis seu Solanorum Historiae, editionis secundae summarium ad characteres differentiales redactum, seriem naturalem, habitationes stationesque specierum breviter indicans".


</doc>
<doc id="1402387" url="https://nl.wikipedia.org/wiki?curid=1402387" title="Franklin Sumner Earle">
Franklin Sumner Earle

Franklin Sumner Earle (Dwight, 4 september 1856 – ?, 31 januari 1929) was een Amerikaans mycoloog. Hij was de eerste mycoloog die werkte bij de New York Botanical Garden.

In 1886 huwde hij met Susan B. Skeham en samen kregen ze twee dochters.

Hij schreef een boek over schimmelgeslachten in Noord-Amerika : "The Genera of North American Gill Fungi".


</doc>
<doc id="1402392" url="https://nl.wikipedia.org/wiki?curid=1402392" title="Jakob Friedrich Ehrhart">
Jakob Friedrich Ehrhart

Jakob Friedrich Ehrhart (Holderbank, 4 november 1742 - Hannover, 26 juni 1795) was een Duits botanicus en mycoloog. Ehrhart was een leerling van Carolus Linnaeus aan de universiteit van Uppsala en werd later directeur van de botanische tuin van Hannover. In de periode 1780 tot 1793 schreef hij verscheidene belangrijke werken over plantkunde.


</doc>
<doc id="1402423" url="https://nl.wikipedia.org/wiki?curid=1402423" title="Insulinetherapie">
Insulinetherapie

Insulinetherapie is de behandeling van mensen die lijden aan diabetes door hen extra insuline toe te dienen.

Bij patiënten met diabetes type 1 maakt het lichaam zeer weinig tot geen insuline aan, en is het noodzakelijk in alle voor het lichaam noodzakelijke insuline te voorzien uit externe bron. Bij patiënten met diabetes type 2 is de werkzaamheid van de door het lichaam aangemaakte insuline verminderd, en wanneer deze werking zodanig verminderd is dat andere medicijnen niet voldoende helpen moet ook bij hen extra insuline uit externe bron toegediend worden.

Insulinetherapie is geen geneesmiddel in die zin dat ze niet leidt tot genezing. In principe zal een diabetes-patiënt de rest van zijn leven afhankelijk zijn van deze therapie.

Het pancreas ("alvleesklier") van iemand zonder diabetes geeft voortdurend, dag en nacht, kleine hoeveelheden insuline af aan de bloedsomloop. Daarnaast wordt er tijdens en na een maaltijd een grotere hoeveelheid insuline (ook wel "bolus" genoemd) geproduceerd om de glucose van het voedsel te verwerken. Het doel van insulinetherapie is om deze natuurlijke insulinehuishouding zo goed mogelijk na te bootsen.

In tegenstelling tot andere bloedsuiker regulerende middelen kan insuline niet oraal worden toegediend omdat het in het maag-darm kanaal wordt afgebroken voordat het in het bloed kan worden opgenomen. Insuline kan op verschillende manieren toegediend worden, direct in het bloed (intraveneus) of, meer gebruikelijk, door een onderhuidse (subcutane) injectie.

Toedienen van insuline kan door:
Anders:

De meest gebruikte toedieningsvormen zijn injecties en de insulinepomp. Een intraveneus infuus wordt alleen gebruikt in een ziekenhuissetting bij noodgevallen (bijvoorbeeld in het geval van ketoacidose).

Insulineinjecties worden in het algemeen door de patiënt zelf uitgevoerd met behulp van een injectiepen. Hiervoor wordt door de behandelaar, in samenspraak met de patiënt, een schema opgesteld (ook wel "regime" genoemd). In dit schema wordt vastgelegd welke soorten insuline gebruikt worden en wanneer deze toegediend dienen te worden.

Het doel is om de insulineafgifte van een gezond pancreas zo goed mogelijk na te bootsen maar de patiënt ook zo veel mogelijk flexibiliteit te geven. Om dit te bereiken wordt er vrijwel altijd gebruikgemaakt van een combinatie van langwerkende of middellangwerkende insulines en kortwerkende of ultrakortwerkende insulines. De (middel)langwerkende soort wordt 1 of 2 keer per etmaal toegediend en dient om de basale, continue insulineafgifte van het pancreas na te bootsen. De (ultra)kortwerkende soort wordt meerdere keren per dag toegediend, meestal vlak voor een maaltijd, om de verhoogde insulineafgifte van het pancreas tijdens en na de maaltijd na te bootsen.

Een insulinepomp zorgt ervoor dat er voortdurend insuline wordt toegediend. Deze methode wordt vooral gebruikt bij patiënten bij wie het gebruik van injecties geen goede resultaten oplevert, bij patiënten voor wie het (zelf) toedienen van injecties problematisch is (zoals kleine kinderen) en bij zwangere vrouwen.
Naast de voortdurende toediening van basale insuline zorgt een pomp ook voor verhoogde afgifte tijdens de maaltijd. Dit laatste gebeurt echter niet automatisch maar in opdracht van de drager.

In uitzonderlijke gevallen kan een insulinepomp in het lichaam geplaatst worden.

Inhaleerbare insuline is een poedervormige insuline die na inhalatie in de longen terechtkomt en via de longen naar de bloedsomloop wordt getransporteerd. Geïnhaleerde insuline heeft dezelfde werking als geïnjecteerde (kortwerkende) insuline en dient gebruikt te worden in combinatie met een langwerkende insuline.

In 2005 en 2006 werd er in Engeland en in de VS inhaleerbare insuline op de markt gebracht. Dit bleek echter geen succes en de ontwikkeling en productie van inhaleerbare insuline is in 2008 vrijwel helemaal gestopt.

Medicinale insuline bestaat uit een speciale samenstelling van insuline en andere, aanvullende, stoffen. Deze aanvullende stoffen vertragen de absorptie van de insuline in het lichaam of versnellen deze juist. De werkzame insuline zelf is (tegenwoordig) meestal een speciale variatie van natuurlijke menselijke insuline die insuline-analoog wordt genoemd. Ook deze insuline-analogen hebben tot doel de werkingssnelheid en werkingsduur van de insuline te veranderen.

De keuze van een combinatie van insulines (een snelwerkende en een langwerkende) en de tijdstippen waarop deze toegediend worden is erop gericht de natuurlijke insuline-afgifte van een gezond pancreas zo dicht mogelijk te benaderen en de patiënt tegelijkertijd zo veel mogelijk comfort te bieden.

(Middel)langwerkende insuline wordt gebruikt om de basale insuline-afgifte van een gezond pancreas na te bootsen. Snel- en kortwerkende insuline dient om de verhoogde insuline-afgifte tijdens en na de maaltijd na te bootsen. Dit wordt een "bolus" genoemd.

De verschillende soorten insuline:

Het succes van een insulinetherapie op de lange termijn hangt niet alleen af van de gekozen therapie, maar ook van andere factoren zoals de therapietrouw en het dieet van de patiënt. Een insulinetherapie is succesvol als de patiënt (over het algemeen) een bloedsuikergehalte heeft dat binnen het gewenste interval valt. Voor diabetici is dit ongeveer tussen de 4 mmol/l en 10 mmol/l.

(Zelf)controle en regulatie zijn belangrijk voor het succes van een insulinetherapie. Zelfcontrole vindt plaats door het meten van het bloedsuikergehalte. Dit gebeurt meestal één of meer keren per dag met behulp van een glucosemeter. Controle door een behandelaar vindt plaats door middel van een HbA-meting, waarmee het gemiddelde bloedsuikergehalte over de laatste 2 of 3 maanden vastgesteld kan worden. Op basis van de gemeten waarden vindt (zelf)regulatie plaats: het aanpassen van de hoeveelheden toegediende insuline en eventueel de tijdstippen waarop dit plaatsvindt.

Zelfcontrole is ook noodzakelijk bij insulinetherapie om hypoglykemie (een te lage bloedsuikerspiegel) te voorkomen of in ieder geval op tijd te signaleren. Naarmate een insulinetherapie meer succes heeft en er sprake is van betere bloedsuikerwaarden, is de kans op hypoglykemie hoger. Omdat een hypoglykemie vaak niet alleen erg vervelend is maar ook potentieel gevaarlijk (onbehandelde hypoglykemie kan dodelijk zijn), is het van belang deze op tijd op te merken en te bestrijden.


</doc>
<doc id="1402472" url="https://nl.wikipedia.org/wiki?curid=1402472" title="Erik Acharius">
Erik Acharius

Erik Acharius (Gävle, 10 oktober 1757 - Vadstena, 14 augustus 1819) was een Zweeds botanicus en arts. Hij was een pionier in de taxonomie van de korstmossen.

Acharius studeerde aan de universiteit van Uppsala en was een van de laatste studenten van Carolus Linnaeus. Daarna heeft hij gewerkt bij de Kungliga Vetenskapsakademien in Stockholm en zijn medische studie aan de universiteit van Lund afgemaakt in 1782. in 1785 kreeg hij een aanstelling als arts in Vadstena en in 1789 als provincie-arts van Östergötlands län. In 1795 werd hij directeur van het Vadstena ziekenhuis.

Acharius behoorde tot de nieuwe generatie van Zweedse botanici die verdergingen met het werk wat Linnaeus achterliet. Acharius begon met de taxonomische indeling van de korstmossen.

Hij was lid van de Koninklijke Fysischgeografische Academie in Lund (1795), de Kungliga Vetenskapakademien (1796), de Linnean Society of London (1801) en de Koninklijke Zweedse wetenschapsacademie in Uppsala (1810).

Het geslacht "Acharia", verschillende plantensoorten waaronder "Rosa acharii" en "Conferva acharii" en de insectensoort, "Tortrix achariana" zijn naar Acharius vernoemd. De International Association for Lichenology heeft de Acharius Medal ingesteld voor personen vanwege hun levenslange verdiensten voor de lichenologie.

De collecties van Acharius zijn tentoongesteld in verschillende musea, onder andere:




</doc>
<doc id="1402540" url="https://nl.wikipedia.org/wiki?curid=1402540" title="Kopborststuk">
Kopborststuk

Het kopborststuk of cephalothorax (letterlijk: kop-borst, van Grieks; κεφαλή, "kephalé"=hoofd, en θώραξ, "thōrax"=borst) soms ook prosoma is een term die gebruikt wordt in de dierenanatomie en slaat op dieren met een met het borststuk vergroeide kop. Het gaat in de praktijk voornamelijk om insecten als kevers en wantsen en andere ongewervelden als spinnen. 


</doc>
<doc id="1402724" url="https://nl.wikipedia.org/wiki?curid=1402724" title="Michel Adanson">
Michel Adanson

Michel Adanson (Aix-en-Provence, 7 april 1727 – Parijs, 3 augustus 1806) was een Frans botanicus, natuuronderzoeker en mycoloog.

In 1730 verhuisde hij met zijn familie van Aix naar Parijs. Nadat hij het Collège Sainte-Barbe verliet studeerde hij aan de Universiteit van Parijs onder René-Antoine Ferchault de Réaumur en Bernard de Jussieu. Ook werkte hij in de Jardin des Plantes. Eind 1748 verliet hij Frankrijk voor een expeditie naar Senegal en de Canarische Eilanden. Hij bleef 5 jaar in Senegal. Hier verzamelde en beschreef hij vele dieren en planten. Verder deed onder andere meteorologische observaties, en maakte hij woordenboeken over de talen die in Senegal gesproken werden.

Na zijn terugkeer in 1754 naar Parijs verwerkte hij zijn aantekeningen tot zijn "Histoire naturelle du Sénégal" (1757). In 1761 liet hij een verhandeling over de "Baobab" het licht zien. In 1763 publiceerde hij "Familles des plantes".

Carl Linnaeus vernoemde het plantengeslacht "Adansonia" ("Baobab") uit de kaasjeskruidfamilie naar hem. Het Muséum national d'histoire naturelle vernoemde het botanische tijdschrift "Adansonia" naar hem.

Adanson is begraven op kerkhof Père-Lachaise

Michel Adanson Library in Bulletin of the Hunt Institute for Botanical Documentation, vol. 15(2) (2003): 8-10.


</doc>
<doc id="1402875" url="https://nl.wikipedia.org/wiki?curid=1402875" title="Tebuconazool">
Tebuconazool

Tebuconazool is een fungicide dat gebruikt wordt in de land- en tuinbouw en in de houtbescherming. Het behoort tot de chemische groep der triazolen, samen met onder andere propiconazool, bromuconazool en metconazool. Het was oorspronkelijk een product van Bayer CropScience (merknamen onder andere "Elite" en "Folicur"), maar het octrooi is vervallen en er zijn nu ook andere producenten die producten met tebuconazool aanbieden.

In land- en tuinbouw wordt tebuconazool gebruikt bij de teelt van groenten, granen, bomen, graszaden en sierplanten tegen onder meer echte meeldauw, roesten, bladvlekkenziekte, alternaria en monilinia. Merknamen zijn onder andere "Horizon", "Riza", "Rosacur", "Folicur", "Inter Tebuconazool" en "Tebustar".

Daarnaast wordt het aangewend als biocide bij de houtverduurzaming. Tebuconazool komt voor in producten voor professioneel gebruik (onderdompelen, spuiten, vacuüm) en thuisgebruik (aanbrengen met borstel). De producten bestaan zowel op oplosmiddel- als op waterbasis. Het wordt afgeraden om ze binnenshuis te gebruiken. Men moet ook maatregelen nemen om verontreiniging van bodem en water door pas behandeld hout te vermijden.

In de meeste lidstaten van de Europese Unie was tebuconazool toegelaten voor gewasbescherming als "bestaande" stof in afwachting van een eventuele opname in bijlage I bij de Europese pesticidenrichtlijn 91/414/EEG. Dit is gebeurd op 19 december 2008. De geldigheidsperiode loopt van 1 september 2009 tot 31 augustus 2019.

In de Europese Unie is tebuconazool toegelaten als biocide bij de houtverduurzaming (producttype 8): het is opgenomen in bijlage I bij richtlijn 98/8/EG voor een periode tot 31 maart 2020.

Tebuconazool heeft een vrij lage acute toxiciteit. In dierproeven is tebuconazool niet genotoxisch gebleken. Bij muizen en ratten zijn tumoren vastgesteld bij toediening van hoge doses tebuconazool, maar die bleken niet relevant te zijn voor de mens. De Europese Unie beschouwt tebuconazool niet als carcinogeen; het Amerikaanse Environmental Protection Agency daarentegen als mogelijk carcinogeen.

In proeven op verschillende diersoorten is gebleken dat tebuconazool effecten heeft op de foetus. De stof is daarom in de Europese Unie ingedeeld als mogelijk gevaarlijk voor beschadiging van het ongeboren kind. Tebuconazool is stabiel ten opzichte van hydrolyse en breekt vrij langzaam af in het milieu. De stof is matig toxisch voor waterorganismen, vooral algen.

De aanvaardbare dagelijkse inname is vastgesteld op 0,03 mg/kg lichaamsgewicht per dag.




</doc>
<doc id="1402889" url="https://nl.wikipedia.org/wiki?curid=1402889" title="Novo Nordisk">
Novo Nordisk

Novo Nordisk is een producent van farmaceutische producten. Novo Nordisk ontstond in 1989 toen twee Deense farmaceuten, Novo Industri en Nordisk Gentofte, fuseerden. Novo Nordisk produceert vooral medicijnen en hulpmiddelen op het gebied van diabetesmanagement, hemostasemanagement, groeihormoontherapie en hormoonvervangingstherapie.

Het hoofdkantoor van Novo Nordisk bevindt zich in Denemarken. Novo Nordisk heeft meer dan 27.000 medewerkers in dienst in 81 landen, en brengt zijn producten op de markt in 179 landen. B-aandelen van Novo Nordisk zijn genoteerd aan de beurzen van Kopenhagen en Londen. ADR's van Novo Nordisk zijn genoteerd aan de New York Stock Exchange onder het symbool 'NVO'.

Het Nederlandse kantoor van Novo Nordisk is gevestigd in Alphen aan den Rijn en heeft 150 medewerkers.

Novo Nordisk richt zich vooral op het bestrijden en behandelen van diabetes. In 2002 richtte Novo Nordisk de "World Diabetes Foundation" op. Ook sponsorde Novo Nordisk de "Unite for Diabetes" campagne van de Internationale Diabetes Federatie.
Novo Nordisk ontwikkelde zowel de hervulbare als de voorgevulde insulinepen.

Enkele jaartallen:




</doc>
<doc id="1403014" url="https://nl.wikipedia.org/wiki?curid=1403014" title="Verwardheid">
Verwardheid

Verwardheid is een psychische gesteldheid waarbij iemand zich niet meer kan oriënteren. Ook de reactie op signalen van anderen en prikkels uit de omgeving is verstoord. Het wordt moeilijk om nog adequaat te reageren. Het gevolg hiervan is dat de persoon de controle over zichzelf en de situatie kwijtraakt. Vaak wordt verwardheid in één adem genoemd met delier, een psycho-organische vorm van verwardheid die wordt veroorzaakt door een lichamelijk ziektebeeld of een stof, zoals alcohol. Verwardheid kan ook optreden bij psychose, uitdroging en dementie.


</doc>
<doc id="1403093" url="https://nl.wikipedia.org/wiki?curid=1403093" title="Jacob Georg Agardh">
Jacob Georg Agardh

Jacob Georg Agardh (Lund, 8 februari 1813 - aldaar, 17 januari 1901) was een Zweeds botanicus. Hij was de zoon van Carl Adolph Agardh.

In 1897 kreeg hij de Linnean Medal van de Linnean Society of London.

Jacob Georg Agardh werd in 1813 geboren. Hij was werkzaam aan de Universiteit van Lund en van 1854 tot 1879 Professor in de Botanie. Hij legde de botanische tuin van Lund aan en was er ook de directeur van. Agardh publiceerde over vele botanische onderwerpen; een zwaartepunt was zeealgen en blauwalgen.

Van 1867 tot 1872 was hij lid van het Zweedse parlement.



</doc>
<doc id="1403107" url="https://nl.wikipedia.org/wiki?curid=1403107" title="Jean-François Heymans">
Jean-François Heymans

Jean François Heymans ook bekend als Jan Frans Heymans (Gooik, 25 december 1859 - Middelkerke, 10 april 1932) was professor en rector aan de Rijksuniversiteit van Gent.

Jan Frans Heymans was een zoon van bescheiden landbouwers uit het Pajottenland, die nog in een lemen huisje woonden. Door de opmerkzaamheid van een plaatselijke onderwijzer en tussenkomst van de pastoor kon hij met een studiebeurs verder studeren.
Heymans deed zijn humaniora aan het kleinseminarie in Hoogstraten en ging nadien geneeskunde studeren aan de Katholieke Universiteit Leuven te Leuven. 

Heymans was in 1885 ook de medeoprichter van de Brabantse Gilde, de koepel van regionale katholieke studentenclubs uit Vlaams-Brabant in Leuven.

Dankzij beurzen en de morele steun van professor Carnoy trok Heymans eerst naar Parijs om verder te studeren, nadien naar Berlijn, daar werd hij vier jaar assistent van professor Raymond Dubois.

Jan Frans Heymans werd in 1892 te Gent de pas opgerichte leerstoel in de farmacodynamiek aangeboden, een onderdeel van de farmacologie of de kennis der geneesmiddelen, anders gezegd het experimenteel onderzoek naar geneesmiddelen. Het opsporen van de werkingswijze van een geneesmiddel, gewoonlijk eerst bij de dieren, en ook de therapeutische werking van het geneesmiddel, dus de genezende kracht die het bezit. Het is dus een onderzoek dat direct bij de fysiologie aansluit. Het instituut werd later naar hem genoemd en werd nadien geleid door zijn zoon Corneel Heymans.

Voor dit werk behaalde zijn zoon in 1938 de Nobelprijs voor de Fysiologie of Geneeskunde met als officiële vermelding: ""Voor het aantonen hoe de bloeddruk en het zuurstofgehalte van het bloed door het lichaam worden gemeten en hoe dit wordt overgedragen naar de hersenen"". Ondertussen was vader Jan Frans Heymans overleden, maar iedere wetenschapper is ervan overtuigd dat hij mede aan de basis lag van het succes van zijn zoon.

Gedurende het academiejaar 1923-1924 was Jan-Frans Heymans rector van de Gentse universiteit. Tijdens de openingsplechtigheid van het academiejaar sprak Heymans de rectorale rede uit in het Nederlands. Vervolgens werd zijn toespraak door de Franstalige staf van de universiteit ernstig verstoord. De voorgaande rector had uit protest tegen de gedeeltelijke vernederlandsing van de universiteit ontslag genomen, en als oudste hoogleraar van de medische faculteit was Heymans rector geworden.

De "Prijs Jan-Frans Heymans" is een vijfjaarlijkse prijs die sinds 1942 toegekend wordt aan een doctor in de geneeskunde, voor een oorspronkelijke verhandeling, in het Nederlands, Engels of het Frans, die moet handelen over experimentele of klinische farmacologische wetenschappen. De prijs bedraagt tegenwoordig 2.500 euro.



</doc>
<doc id="1403171" url="https://nl.wikipedia.org/wiki?curid=1403171" title="Christopher Edmund Broome">
Christopher Edmund Broome

Christopher Edmund Broome (1812 - 1886) was een Engels mycoloog. Hij is voornamelijk bekend voor zijn samenwerking met Miles Joseph Berkeley, waarmee hij verscheidene wetenschappelijke artikelen over plantkunde en mycologie heeft gepubliceerd.


</doc>
<doc id="1403295" url="https://nl.wikipedia.org/wiki?curid=1403295" title="Gaspard Bauhin">
Gaspard Bauhin

Gaspard Bauhin, of Caspar Bauhin (Bazel, 17 januari 1560 – aldaar, 5 december 1624) was een Zwitsers botanicus. Bekend is het door hem geschreven "Pinax theatri botanici" (1623). Hierin beschreef hij duizenden planten, waarvan hij een heel groot deel namen gaf die erg lijken op de namen die Linnaeus later gaf volgens zijn binominale nomenclatuur. Ook werkte hij aan de menselijke anatomische nomenclatuur.

Zijn broer, Johann Bauhin was ook medicus en botanicus en ook zijn zoon, Johann Caspar Bauhin was medicus en botanicus.

Gaspard was de zoon van de Franse arts Jean Bauhin, die Frankrijk had moeten verlaten in verband met zijn geloofsovertuiging. Gaspard studeerde medicijnen in Padua, Montpellier en in Duitsland. Toen hij in 1580 terugkeerde naar Bazel werd hij benoemd tot dokter en begon hij meg het geven van lessen in botanie en anatomie. In 1582 werd hij benoemd tot professor Grieks.

Naar Gaspard en zijn broer is het geslacht "Bauhinia" genoemd.




</doc>
<doc id="1403300" url="https://nl.wikipedia.org/wiki?curid=1403300" title="Dasytricha hukuokaensis">
Dasytricha hukuokaensis

Dasytricha hukuokaensis is een trilhaardiertje uit het geslacht "Dasytricha", dat voorkomt in de pens van herkauwers. De soort is in 1954 voor het eerst omschreven door Hukui en Nisada die een trilhaardiertje aantroffen dat leek op "I. intestinalis". Het verschil met "I. intestinalis" was het ontbreken van een orgaan dat de kern ondersteunt. "D. hukuokaensis" heeft een beperkte geografische verpreiding.


</doc>
<doc id="1403510" url="https://nl.wikipedia.org/wiki?curid=1403510" title="Dasytricha kabanii">
Dasytricha kabanii

Dasytricha kabanii is een trilhaardiertje uit het geslacht "Dasytricha", dat aangetroffen is in de voormaag van Egyptische kamelen. De soort onderscheidt zich van "D. ruminantium" doordat het iets groter is en het achterste 1/5 deel van het lichaam niet is bedekt met cilia (trilharen). Waar het lichaam wel bedekt is met cilia lopen de cilia in een spiraalvorm ten opzichte van de lengte as.


</doc>
<doc id="1403521" url="https://nl.wikipedia.org/wiki?curid=1403521" title="George Bentham">
George Bentham

George Bentham (Stoke (Devon), 22 september 1800 - Londen, 10 september 1884) was een Engels botanicus.

Bentham werd geboren als zoon van de ingenieur Samuel Bentham (1757-1831), die een broer was van de filosoof Jeremy Bentham. Hij had geen formele opleiding, maar kon op zijn zevende al Frans, Duits en Russisch spreken. En op een iets oudere leeftijd, tijdens zijn verblijf in Zweden leerde hij Zweeds. Daarna verbleef hij enige tijd in Montpellier.

George Bentham raakte geïnteresseerd in botanische studies. Tijdens zijn studie aan Angoulême kwam hij een kopie tegen van A. P. de Candolle’s "Flore française", hierdoor raakte hij geïnteresseerd in de analytische tabellen om planten te identificeren . Hij probeerde dit op de eerste plant die hij zag, en probeerde iedere plant die hij tegenkwam te identificeren. Toen hij in 1823 Londen bezocht kwam hij in contact met enkele Engelse botanici.


Bentham kreeg de Royal Medal van de Royal Society in 1859 en werd in 1862 verkozen tot Fellow of the Royal Society.


</doc>
<doc id="1403530" url="https://nl.wikipedia.org/wiki?curid=1403530" title="Jean-Louis Émile Boudier">
Jean-Louis Émile Boudier

Jean-Louis Émile Boudier (Garnay, 6 januari 1828 - Blois, 4 februari 1920) was een Franse apotheker en mycoloog. Hij specialiseerde zich vooral tot de Discomycetes.

Hij heeft vele soorten benoemd waaronder "Amanita franchetii", "Disciotis venosa", "Ptychoverpa bohemica", en "Trichoglossum hirsutum".



</doc>
<doc id="1403533" url="https://nl.wikipedia.org/wiki?curid=1403533" title="Anthony M. Young">
Anthony M. Young

Anthony M. Young is een Australisch mycoloog in dienst bij de Universiteit van Queensland. Hij heeft een aantal boeken over schimmels gepubliceerd.




</doc>
<doc id="1403544" url="https://nl.wikipedia.org/wiki?curid=1403544" title="Thiabendazool">
Thiabendazool

Thiabendazool is een biocide dat gebruikt wordt tegen schimmels (fungicide) en parasieten (parasiticide) en als conserveermiddel.

Horace D. Brown en collega's van het Amerikaanse farmaceutische bedrijf Merck, Sharp & Dohme publiceerden in 1961 een kort artikel waarin ze de synthese en het antiparasitaire karakter van thiabendazool beschreven. Het volgende jaar verkreeg Merck & Co. een octrooi op deze stof en vergelijkbare verbindingen. Producten met thiabendazool kwamen rond 1964 op de markt.

Thiabendazool wordt gebruikt als geneesmiddel tegen schimmelinfecties en parasitaire wormen bij mensen en dieren. De ATC-code is D01AC06 (fungicide) resp. P02CA02 (anthelminthicum). Merknamen zijn onder andere "Mintezol" (Merck & Co.) en "Tresaderm" ("Merial", voor gebruik bij dieren). Het werd toegepast als bewaarmiddel voor voedingswaren (met als E-nummer E233), maar de stof is op 4 november 1998 uit de lijst van E-nummers verwijderd (Richtlijn 98/72/EG). Het wordt nog wel op citrusvruchten en bananen gespoten om het beschimmelen van de schil tegen te houden. In verband hiermee geldt voor thiabendazool een MRL EG nr. 396/2005.

In de land- en tuinbouw wordt thiabendazool ingezet als systemisch fungicide voor het bewaren van witloofwortels en aardappelen na de oogst. Een merknaam hier is "Tecto" (Syngenta Crop Protection). Het is ook werkzaam als biocide in producten voor houtbescherming.

Thiabendazool is in de Europese Unie opgenomen in de lijst van toegelaten biociden voor houtbehandeling (producttype 8) voor een periode die loopt tot 30 juni 2020. Het is in de Europese Unie opgenomen in de lijst van toegelaten pesticiden. Het mag niet verspoten worden op bladeren.

Thiabendazool heeft een lage acute toxiciteit. Het is matig giftig voor waterdieren.

De aanvaardbare dagelijkse inname is vastgesteld op 0,1 mg/kg lichaamsgewicht per dag.




</doc>
<doc id="1403706" url="https://nl.wikipedia.org/wiki?curid=1403706" title="Insulineanalogon">
Insulineanalogon

Een insulineanalogon is een kunstmatige vorm van insuline die gebaseerd is op "humane insuline" en hetzelfde effect heeft op het menselijk lichaam. Een insulineanalogon wordt verkregen door middel van genetische manipulatie; meer in het bijzonder met behulp van recombinant-DNA-technieken.

Het doel hierbij is om een humane insuline zodanig aan te passen dat deze sneller, of juist langzamer, opgenomen worden na toediening. Op deze manier worden kortwerkende en langwerkende insulines gecreëerd.

Voordat het mogelijk was om met behulp van recombinant-DNA-technieken insulineanaloga gebaseerd op humane insuline te maken gebruikte men insuline van varkens (of koeien). Vanaf ca. 1980 werd het mogelijk deze chemisch gelijk te maken aan humane insuline.

Het eerste insulineanalogon dat op de markt gebracht werd is Insuline lispro. Dot werd onder de merknaam Humalog in 1996 op de markt gebracht door Lilly.

Onderstaande tabel geeft een overzicht van de insulineanaloga die in Nederland verkrijgbaar zijn. De verandering ten opzichte van normaal menselijk insuline is aangegeven. De derde kolom geeft de positie van de verandering: de A- of de B-keten van insuline, en het nummer van het aminozuur. De vierde kolom geeft de verandering. Ter vergelijking is ook varkensinsuline opgenomen.


</doc>
<doc id="1403851" url="https://nl.wikipedia.org/wiki?curid=1403851" title="Miles Joseph Berkeley">
Miles Joseph Berkeley

Miles Joseph Berkeley (Biggin Hall (Northamptonshire), 1 april 1803 – Sibbertoft, 30 juli 1889) was een Engels botanicus en geestelijke.

Berkeley ging naar de kostschool, Rugby School en later aan Christ's College in Cambridge. Hij werd gewijd en in 1837 werd hij incumbent van Apethorpe en in 1868 vicar van Sibbertoft, bij Market Harborough.

Hij was vooral bekend om zijn bijdrage tot de mycologie, hij kan in verband worden gebracht met ongeveer 6000 soorten schimmels.

Zijn herbarium in Kew, waarin meer dan 9000 soorten zijn verzameld, met vele notaties, vormt een van de meest belangrijke verzameling op dit gebied van de wereld.



</doc>
<doc id="1404125" url="https://nl.wikipedia.org/wiki?curid=1404125" title="Syndroom van Birt-Hogg-Dubé">
Syndroom van Birt-Hogg-Dubé

Het syndroom van Birt-Hogg-Dubé is een zeldzame autosomaal dominante erfelijke ziekte die zich manifesteert door huidafwijkingen. Het wordt veroorzaakt door mutaties in het BHD-gen dat codeert voor het eiwit folliculine.

Het syndroom werd genoemd naar de drie artsen A.R. Birt, G.R. Hogg en W.J. Dubé die onderzoek hebben gedaan naar de aandoening en deze in 1977 hebben beschreven. De artsen Hornstein en Knickenberg waren 2 jaar eerder met hun beschrijving en daarom wordt soms de ziekte soms Hornstein-Knickenbergsyndroom genoemd. Het is een erfelijke aandoening die op autosomaal (niet-geslachtsgebonden) dominante wijze overerft, wat wil zeggen dat mensen die aangedaan zijn 50% kans hebben om de ziekte door te geven aan hun kinderen. In tegenstelling tot wat veel mensen denken betekent dominante overerving niet dat de ouders van iemand met een dergelijke ziekte de aandoening ook moeten hebben. Veel mutaties zijn nieuw (" de novo ").

Door een mutatie in het BHD-gen dat codeert voor het eiwit folliculine ontstaan er bij ongeveer 80% van de patiënten goedaardige huidafwijkingen: 2-4 mm grote huidkleurige papels (bultjes) op het gelaat genaamd fibrofolliculomen. Ze kunnen ook op de oren, nek en borst worden aangetroffen. De aandoening geeft verder een verhoogd risico op het ontwikkelen van bepaalde vormen van niercelkanker of een pneumothorax (klaplong).

In Nederland zijn er ruim twintig families bekend waarbij vastgesteld is door DNA-diagnostiek dat de erfelijke afwijking aanwezig is. Buiten Nederland zijn ook vele tientallen families met BHD bekend. Het is een zeldzame aandoening wereldwijd.

Wat folliculine (FLCN) precies doet is onbekend, maar er zijn aanwijzingen dat het betrokken is bij signaaltransductie in het mTOR netwerk. Folliculin bindt aan de eiwitten FNIP1 en/of FNIP2 en wordt dan gefosforyleerd door AMPK. Dit laatste eiwit is een belangrijke energiesensor in de cel. Als de cel voedselgebrek heeft, wordt dit opgemerkt door AMPK. Het fosforyleert dan onderdelen van het TSC complex dat op zijn beurt mTOR activiteit remt. mTOR reguleert onder andere eiwitsynthese en celdeling. Meerdere laboratoria wereldwijd onderzoeken momenteel hoe FLCN werkt. Grote onderzoeken speciaal naar FLCN lopen momenteel in Amerika onder andere bij het National Cancer Institute en in Nederland in het Maastrichts Universitair Medisch Centrum (onderdeel van het Europese BHD consortium).

Tot dusverre zijn mutaties in BHD bij twee diersoorten beschreven, de Nihon rat (een stam van de welbekende Sprague-Dawley rat) en de Duitse Herder (Canis familiaris). Bij de muis zijn spontane mutaties niet beschreven maar inmiddels is een weefselspecifieke conditionele knock-out gemaakt.

Een oorzakelijke behandeling is niet voorhanden. Fibrofolliculomen kunnen worden behandeld met een ablatieve (CO of Er:YAG) laser. Een alternatief is elektrocoagulatie (verschrompeling door minuscule stroominjectie) eventueel gevolgd door curettage (schoonschrapen met ringmesje). Hiermee worden goede resultaten bereikt. Medicamenteuze behandeling is nog niet mogelijk maar het Europese Birt-Hogg-Dubé Consortium werkt hieraan. De klaplongen worden veroorzaakt door cysten. Deze kunnen chirurgisch worden verwijderd. De niertumoren worden tegenwoordig laparoscopisch (met een kijk-operatie) verwijderd. De nier wordt daarbij gespaard. Voor patiënten is het belangrijk om te worden opgenomen in een screenings-programma. Het Europese Birt-Hogg-Dubé consortium beveelt aan dat dit gebeurt vanaf de leeftijd van 20 jaar. Het houdt in, dat mensen om het jaar en afwisselend een CT-scan dan wel een MRI van de buik ondergaan. Met deze moderne technieken kunnen zeer kleine niertumoren vroeg worden opgespoord zodat ze zonder veel schade aan de nier kunnen worden verwijderd. Het is niet nodig om een hele nier te verwijderen, behalve in uitzonderlijke gevallen (bijvoorbeeld als er heel veel tumoren in 1 nier zitten).


</doc>
<doc id="1404223" url="https://nl.wikipedia.org/wiki?curid=1404223" title="Jason Pratensis">
Jason Pratensis

Jason Pratensis, ook: à Pratis, (?, 1486 - Zierikzee, 22 mei 1558) was een Zuid-Nederlands humanistisch medicus en dichter. Hij praktiseerde te Zierikzee. Hij latiniseerde zijn Nederlandse naam Jason van der Velde door deze om te zetten in "Pratensis". Pratensis is verder ook bekend onder de namen Van der Meersche en Van Praet.

Pratensis werd waarschijnlijk geboren in Gent of in de directe omgeving daarvan. Hij werd vermoedelijk opgeleid aan de universiteit van Leuven, waarna hij zich in 1514 te Zierikzee vestigde. Pratensis was daarna beurtelings actief in Zierikzee en Veere. Tussen 1549 en 1554 was hij schepen te Veere. Mogelijk heeft hij tussendoor kortstondig in Goes gewoond.

Pratensis was de lijfarts van de heren van Sandenburg. Pratensis was ook de lijfarts van de Hollandse edelman Maximiliaan II van Bourgondië, markies van Veere. Aan hem droeg Pratensis zijn werk "De tuenda sanitate" op.

Van der Velde schreef verschillende geneeskundige werken, waarin hij de geneeskundige principes zoals beschreven door Griekse, Romeinse en Arabische auteurs, als Hippocrates en Claudius Galenus, verwerkte. Zijn medische werken begeven zich op het gebied van de neurologie, verloskunde en gynaecologie.

Zijn werk "De cerebri morbis", dat Pratensis gelijk zijn tijdgenoten Desiderius Erasmus en Andreas Vesalius in Bazel publiceerde, wordt veelal beschouwd als het eerste tekstboek puur gericht op de neurologie. Pratensis was zich er bijvoorbeeld van bewust dat tremoren geen willekeurige beweging vereisten en dat tremoren van het hoofd zelfs optraden als patiënten deze probeerden stil te houden ("Neq; necessarium est, ut semper movendi studium interveniat, quibusdam nimirum caput intremiscit, quum id non commotum, sed maxime quietum vellent, ..."). In de rest van het 33 hoofdstukken tellende boek schreef Pratensis onder andere over tetanus, duizeligheid, epilepsie, geheugenverlies en hemicranie (eenzijdige hoofdpijn, meestal migraine), maar ook dronkenschap, onnozelheid, manie en melancholie passeerden de revue. Daarbij bouwde hij met name op de ziekteconcepten, de pathogenese en de behandeling van de aandoeningen zoals deze reeds in de Griekse, Romeinse en Arabische oudheid werden beschreven, aangevuld met nieuwe renaissancistische concepten uit de astrologie en de farmacie en slechts enkele nieuwe klinische waarnemingen. Opvallend aan zijn beschrijving over manie was, dat hoewel hij het niet onmogelijk achtte dat de duivel daarbij een rol speelde, Pratensis geen aandacht besteedde aan mogelijke religieuze of spirituele behandelingen van de stoornis.

Vanwege het vasthouden aan de antieke principes der geneeskunde worden Pratensis' werken inhoudelijk, vanuit medisch-historisch oogpunt, in vergelijking met de werken van latere medici uit de Lage Landen, als weinig vooruitstrevend gezien. De werken hebben vooral betekenis dankzij het renaissancistische Latijn waarin ze geschreven zijn.
Na Pratensis' dood heersten er verschillende meningen over zijn prestaties. Pieter van Foreest omschreef Pratensis als "medicus suo tempore magni nominis doctissimus", een arts die in zijn dagen een beroemd en buitengewoon geleerd man was. Albrecht von Haller was reeds minder te spreken over Pratensis, waarna Nicolas François Joseph Eloy (1714-1788) hem zelfs van increduliteit betichtte.

Op poëtisch gebied bleef het oeuvre van Pratensis beperkt tot het in 1530 uitgegeven "Sylva carminum adolescentiae", waarin hij zijn Neolatijnse jeugdgedichten bundelde. Deze gedichtenbundel bestaat uit vier delen, waarvan de eerste twee vooral moralistische en filosofische liederen bevatten. Het derde deel bevat daarnaast ook gelegenheidspoëzie, terwijl in het laatste deel religieuze liederen zijn opgenomen, waarin zijn vrome katholieke geloof en zijn aversie jegens het lutheranisme naar voren komt. Pratensis droeg het boekje op aan zijn zoon Thomas, omdat diens vroege interesse in dichtkunst Pratensis eraan deed herinneren nog over verzen te beschikken uit de tijd dat hij dezelfde leeftijd als zijn zoon had.




</doc>
<doc id="1404708" url="https://nl.wikipedia.org/wiki?curid=1404708" title="Autologe chondrocytenimplantatie">
Autologe chondrocytenimplantatie

Autologe chondrocytenimplantatie (ACI) is een biomedische behandeling om articulaire kraakbeenletsels te herstellen. ACI verlicht de pijn en vertraagt tegelijkertijd de nood aan een gehele of gedeeltelijke vervanging van het kniegewricht (knievervanging). Dankzij ACI kunnen mensen die met articulaire kraakbeenletsels kampen, hun oude leefgewoonten hervatten, hun mobiliteit terugwinnen, terug gaan werken en zelfs opnieuw aan sport doen.

ACI-ingrepen zijn bedoeld om volledige hyaliene herstelweefsels te vormen om zo articulair kraakbeen te herstellen. Over de laatste 20 jaar heeft deze ingreep aan populariteit toegenomen om articulaire kraakbeenletsels te herstellen.

In 1994 werd deze chirurgische ingreep door Brittberg voor het eerst uitgevoerd bij mensen. Hij boekte goede en veelbelovende resultaten bij 23 patiënten, wat de condyli femoris betreft (Brittberg et al, 1984) Het lijkt ook een veelbelovende techniek te zijn wat de resultaten op lange termijn betreft.

Deze op cellen gebaseerde herstelprocedure voor articulair kraakbeen verloopt in drie fasen. In een eerste fase wordt 200 à 300 milligram chondrocyten of kraakbeencellen artroscopisch afgenomen op een niet-dragend gedeelte van de fossa intercondylaris of de bovenrand van de condylus medialis femoris of condylys lateralis femoris van de patiënt. Deze geoogste cellen worden dan vier tot zes weken lang in vitro gekweekt in een gespecialiseerd laboratorium, tot er genoeg cellen zijn om ze te herimplanteren op het beschadigde gedeelte van het gewrichtskraakbeen. De patiënt ondergaat dan een tweede behandeling, waarbij de chondrocyten tijdens een openknie-ingreep (ook wel een artrotomie genoemd) op het beschadigde gedeelte worden aangebracht. Deze autologe cellen zouden zich dan aan hun nieuwe omgeving moeten aanpassen door nieuw kraakbeen te vormen. Bij het implanteren worden chondrocyten op het beschadigde gedeelte aangebracht, in combinatie met een membraan (tibiaal periosteum of biomembraan) of voorgezaaid in een scaffold-matrix.












</doc>
<doc id="1404943" url="https://nl.wikipedia.org/wiki?curid=1404943" title="Bovenbeen">
Bovenbeen

Het bovenbeen is het bovenste deel van het been. De belangrijkste spiergroep in de bovenbenen is die van de quadriceps. Het bovenbeen levert de meeste energie bij activiteiten waarbij de benen gebruikt worden, zoals lopen en rennen.



</doc>
<doc id="1405077" url="https://nl.wikipedia.org/wiki?curid=1405077" title="Insuline lispro">
Insuline lispro

Insuline lispro (merknaam Humalog) is een snelwerkend insulineanalogon. Humalog werd in 1996 op de markt gebracht door Lilly als het eerste insulineanalogon.

Humalog werkt binnen 15 minuten en heeft een werkingsduur van ongeveer 2 tot 5 uur, met een optimale werkingsduur van ongeveer 1 uur.



</doc>
<doc id="1405121" url="https://nl.wikipedia.org/wiki?curid=1405121" title="Karnofsky-score">
Karnofsky-score

De Karnofsky-score wordt gebruikt om op een schaal van 0 tot 100 aan te geven hoe een patiënt met kanker functioneert. Hierbij staat 100 voor totaal geen beperkingen. Dit is een scorelijst die de functionele toestand van de patiënt weergeeft. Deze scorelijst wordt ook gebruikt bij dialysepatiënten.

Niveau van functioneren: overeenkomende ‘performance’-score volgens de WHO en volgens Karnofsky 8,9
WHO-score 

Betekenis Karnofsky-score


</doc>
<doc id="1406000" url="https://nl.wikipedia.org/wiki?curid=1406000" title="Neusholte">
Neusholte

De neusholte is een met lucht gevulde ruimte achter en net boven de neus, in het midden van het gezicht.

De neusholte is het eerste stuk van het luchtwegstelsel waar de ingeademde lucht doorheen gaat. Hier wordt de ingeademde lucht geconditioneerd. Door de grote oppervlakte van de neusschelpen wordt de lucht verwarmd of gekoeld tot ongeveer 1 graad verschil met de lichaamstemperatuur, de lucht wordt vochtiger gemaakt, en stofdeeltjes worden eruit gefilterd waarna ze door trilhaartjes samen met het slijm worden afgevoerd naar de nasofarynx, het bovenste gedeelte van de farynx dat recht achter de neusholte is gelegen.

De neusholte is sterk doorbloed. Bij sommige dieren, zoals honden, koelen de haarvaten in de neusholte het bloed dat naar de hersenen stroomt.

Ruiken is mogelijk dankzij kleine zenuwen die van de bovenkant van de neusholte, door gaatjes in het zeefbeen naar de bulbus olfactorius lopen. De zenuwvezels vormen samen de nervus olfactorius.

Ziektes aan de neusholte zijn veelal virale infecties. Een andere ziekte is neusholtekanker. Chirurgische verkleining van de neusschelpen - conchareductie of conchotomie geheten - kan empty nose syndrome tot gevolg hebben.


</doc>
<doc id="1406022" url="https://nl.wikipedia.org/wiki?curid=1406022" title="Actrapid">
Actrapid

Actrapid (Novolin in de VS, Canada, Japan en China) is een kortwerkende insuline-oplossing voor injectie. Actrapid wordt geproduceerd en op de markt gebracht door Novo Nordisk sinds 2002. De werkzame stof is humane insuline, geproduceerd met recombinant DNA technologie.

Actrapid begint ongeveer 30 minuten na toediening te werken, heeft een optimale werkingstijd van 1 tot 3 uur en een maximale werkingsduur van ongeveer 8 uur. Actrapid wordt meestal (een half uur) voor iedere maaltijd toegediend, en wordt gebruikt in combinatie met een langwerkende insuline, zoals Lantus of Levemir.


</doc>
<doc id="1406041" url="https://nl.wikipedia.org/wiki?curid=1406041" title="Insuline detemir">
Insuline detemir

Insuline detemir (merknaam Levemir) is een (ultra)langwerkend insulineanalogon. Bij Levemir is een aminozuur verwijderd (threonine) en een vetzuurstaart toegevoegd. Levemir wordt geproduceerd en op de markt gebracht door Novo Nordisk.

Levemir wordt traag in het bloed opgenomen gedurende ongeveer 24 uur, en is gedurende 24 uur werkzaam. Levemir behoort samen met Lantus tot de zogenaamde ultralangwerkende insulinen, welke gedurende een langere periode werkzaam zijn zonder noemenswaardige pieken of dalen. Als zodanig simuleren ze de basale insulineafgifte van een gezond pancreas. Door de vetzuurstaart blijft de insuline langer in het subcutane compartiment aan interstitieel albumine gebonden en ook wordt het in de circulatie gebonden. Levemir heeft een neutrale pH.

Het gebruik van langwerkende insuline zoals Levemir wordt meestal gecombineerd met het gebruik van een kortwerkende insuline voor of tijdens de maaltijden.



</doc>
<doc id="1406087" url="https://nl.wikipedia.org/wiki?curid=1406087" title="Inhaleerbare insuline">
Inhaleerbare insuline

Inhaleerbare insuline is een vorm van synthetische insuline die met behulp van een inhalator, ook wel "inhaler" genoemd, toegediend kan worden. Na inhalatie komt de (poedervormige) insuline in de longen terecht, waar deze geabsorbeerd wordt en vervolgens in de bloedsomloop terechtkomt.

Geïnhaleerde insuline heeft dezelfde werking als geïnjecteerde (kortwerkende) insuline en dient gebruikt te worden in combinatie met een langwerkende insuline.

De eerste inhaleerbare insuline werd in 2005 in Engeland op de markt gebracht door Pfizer onder de merknaam "Exubera". In 2006 werd Exubera, na goedkeuring door de Food and Drug Administration, ook in de VS op de markt gebracht. Echter, in datzelfde jaar adviseerden de Britse "National Health Service" en "National Institute for Health and Clinical Excellence" tegen het gebruik van inhaleerbare insuline, omdat de voordelen niet opwegen tegen de kosten. Het gebruik van inhaleerbare insuline werd alleen in het geval van een aantoonbare injectie-fobie aangeraden.

In oktober 2007 kondige Pfizer aan te zullen stoppen met de productie en distributie van Exubera vanwege tegenvallende verkoop.
In januari 2008 kondigde Novo Nordisk, een van de grootste insulineproducenten, aan dat ze stopten met het ontwikkelen van hun eigen inhaleerbare insuline ("AERx" genaamd) en in maart 2008 stopte ook Eli Lilly met de ontwikkeling van inhaleerbare insuline. In september 2008 werkt alleen nog MannKind Corporation aan de ontwikkeling van deze vorm van insuline-toediening (onder de naam "Technosphere Insuline"). In juli 2010 loopt er nog steeds een "New Drug Application" (een verzoek om een nieuw medicijn op de markt te mogen brengen in de Verenigde Staten) bij de Food and Drug Administration voor MannKinds inhaleerbare insuline, die inmiddels "Afrezza" heet.. Afrezza is sinds juli 2014 toegelaten door de FDA.
Sanofi Europe heeft de verkoop rechten gekocht van Mannkind en gaat Afrezza hier op de markt brengen. Wanneer er een RVG toelating komt is vooralsnog onbekend.


</doc>
<doc id="1406100" url="https://nl.wikipedia.org/wiki?curid=1406100" title="Kraakbeenletsel">
Kraakbeenletsel

Kraakbeenletsel is letsel aan de werking en structuren van kraakbeen. Dit letsel kan verschillende oorzaken hebben, gaande van een val tot een sportongeval (traumatisch), eerdere knieletsels (post-traumatisch) of slijtage na verloop van tijd. Een langdurige immobilisatie kan ook tot kraakbeenletsels leiden.

Articulaire kraakbeenletsels in de knie kunnen op zichzelf voorkomen, maar houden vaker verband met letsels aan gewrichtsbanden en menisci. Een verdraaiing van of val op de knie kunnen een beschadiging van het gewrichtskraakbeen tot gevolg hebben. Een letsel van het meniscuskraakbeen kan tegelijkertijd optreden. Herhaaldelijke misstapjes kunnen hetzelfde effect hebben als een groot letsel doordat de slijtage van het kraakbeen geleidelijk toeneemt. Wie eerder al een chirurgische ingreep onderging, loopt meer kans op articulaire kraakbeenletsels door de gewijzigde gewrichtsmechanica.

Schade aan het kraakbeen wordt opgemerkt aan de hand van artroscopie. Momenteel bestaan er geen niet-invasieve onderzoeken om articulaire kraakbeenletsels te diagnosticeren. Bovendien kunnen de symptomen sterk verschillen van persoon tot persoon.

MRI-scans worden steeds waardevoller bij de analyse van articulair kraakbeen, maar het gebruik ervan is nog duur en tijdrovend. Röntgenstralen tonen enkel beenderletsels en zijn dan ook niet erg nuttig bij het diagnosticeren van kraakbeenletsels, vooral niet in de beginfasen. De beste methode om kraakbeenletsels te diagnosticeren is een artroscopie.

Het International Cartilage Repair Society (ICRS, Internationaal Genootschap voor Kraakbeenherstel) heeft een artroscopisch gradensysteem uitgewerkt om kraakbeengebreken te kunnen classificeren:


Vaak zullen dokters ook de grootte van elk gebrek meten. Gebreken kleiner dan 2 vierkante centimeter worden bijvoorbeeld als klein beschouwd. Belangrijk is ook om niet te vergeten dat, hoewel de omvang van de letsels een belangrijke factor is, de plaats van het gebrek (of de gebreken) ook een invloed kan hebben op de symptomen die men ondervindt wat betreft pijn, de werking en beschikbare herstelopties.

In tegenstelling tot wat algemeen wordt aangenomen, is pijn geen goede indicator om de omvang van articulaire kraakbeenletsels te bepalen. Iemand met één enkel klein gebrek kan erg veel pijn hebben, terwijl iemand anders met verschillende grote gebreken maar weinig pijn heeft.

Articulair kraakbeen heeft een beperkt zelfherstellend vermogen. Kleine letsels herstellen niet vanzelf en kunnen vaak erger worden na verloop van tijd. Omdat kraakbeen aneuraal en avasculair is (met andere woorden geen zenuwen en bloedvaten heeft), veroorzaken ondiepe letsels vaak geen pijn. Vaak kunnen verschillende klachten optreden zoals: zwelling van de knie, pijn, slotklachten of kraken. Kraken van de knie is geen typisch verschijnsel van kraakbeenslijtage. Het kraken komt niet alleen voor bij beschadigd kraakbeen, maar ook bij normale knieën.

Als het letsel toeneemt en het chondrale gebrek tot in het subchondrale been reikt, start de bloedtoevoer in het been het genezingsproces voor het gebrek. Dan wordt littekenweefsel gevormd dat uit een soort kraakbeen bestaat, fibrokraakbeen genaamd. Hoewel fibrokraakbeen articulaire kraakbeengebreken kan opvullen, heeft het een structuur die sterk verschilt van hyalien kraakbeen; het is heel wat dichter en is niet zo goed bestand tegen belastingen bij dagelijkse activiteiten als hyalien kraakbeen. De kans op gebreken is dan ook groter.

Wang (2006) stelde vast dat kleine articulaire kraakbeengebreken mettertijd tot osteoartritis kunnen leiden, als ze niet worden behandeld. Een articulair kraakbeengebrek dat aanvankelijk klein is, kan een fysiek en chemisch "domino-effect" hebben op het omliggende "normale" articulaire kraakbeen.

Hoewel articulair kraakbeen niet levensbedreigend is, heeft het toch grote gevolgen voor iemands levenskwaliteit. Articulaire kraakbeenletsels zijn vaak de oorzaak van grote pijn, kniezwellingen, een sterk verminderde mobiliteit en ernstige beperkingen op iemands activiteiten. De voorbije decennia werd vooral onderzoek gedaan naar de regeneratie van beschadigde gewrichten.

Deze regeneratieve ingrepen zouden osteoartritis vertragen in geval van articulaire kraakbeenletsels in de knie, door de aftakeling van het gewricht te vertragen in vergelijking met onbehandelde letsels. Volgens dr. Mithoefer bieden deze herstelprocedures voor articulair kraakbeen de beste resultaten wanneer de ingreep plaatsvindt in de beginfasen van de kraakbeenletsels.



</doc>
<doc id="1406109" url="https://nl.wikipedia.org/wiki?curid=1406109" title="Behandeling van kraakbeenletsels">
Behandeling van kraakbeenletsels

Behandeling van kraakbeenletsels is erop gericht letsels aan het hyaliene kraakbeen te herstellen. De laatste decennia hebben chirurgen en onderzoekers verschillende chirurgische ingrepen ontwikkeld voor kraakbeenherstel. Hoewel deze oplossingen articulair kraakbeen niet perfect reconstrueren, leveren enkele van de nieuwste technieken goede resultaten op wat het herstel van kraakbeen betreft na traumatische letsels of chondropathieën.

Deze behandelingen zijn vooral bedoeld voor patiënten die aan articulaire kraakbeenletsels lijden. Ze verlichten de pijn en vertragen tegelijkertijd de progressie van letsels of stellen een ingreep om een gewricht te vervangen (bijvoorbeeld knievervanging) uit. Deze behandelingen kunnen het articulair kraakbeen zozeer herstellen dat patiënten in staat worden gesteld hun oorspronkelijke leefgewoonten te hervatten, terug mobiel te worden, opnieuw te gaan werken en zelfs weer aan sport te doen. 

De oplossing voor kraakbeenbeschadiging is niet altijd een operatieve behandeling. Er zijn tal van niet- operatieve mogelijkheden om de knie ondanks enige kraakbeenschade weer rustig en pijnvrij te maken:


Hoewel de verschillende procedures voor articulair kraakbeenherstel uiteenlopen qua gebruikte technieken en chirurgische methoden, zijn ze allemaal bedoeld om articulair kraakbeen te herstellen en tegelijkertijd alle opties voor alternatieve behandelingen in de toekomst open te houden. 

Er zijn tal van factoren die de keuze van de behandeling beïnvloeden:


Grosso modo zijn er vijf hoofdtypes van articulair kraakbeenherstel:

Een artroscopische lavage is een "reiniging" van het kniegewricht. Deze kortetermijnoplossing wordt niet als een procedure voor articulair kraakbeenherstel beschouwd, maar eerder als een palliatieve behandeling om de pijn, mechanische problemen en ontstekingen te verminderen. Bij lavage gaat het vooral om het verwijderen van degeneratieve articulaire kraakbeenflappen en fibreus weefsel. De belangrijkste doelgroep zijn patiënten met zeer kleine articulaire kraakbeenletsels.

Aan de hand van mergstimulatietechnieken wordt geprobeerd om articulaire kraakbeenletsels te verhelpen door een artroscopische ingreep. Eerst wordt in beschadigd kraakbeen geboord of gestoken (ice-picking), tot het onderliggende been bloot komt te liggen. Zo wordt het subchondrale been geperforeerd om voor een bloedklonter te zorgen binnenin het letsel. Studies hebben echter uitgewezen dat mergstimulatietechnieken het chondrale letsel vaak onvoldoende opvulden en dat het herstelmateriaal vaak uit fibrokraakbeen bestaat (dat mechanisch gezien niet zo goed is als hyalien kraakbeen). Het duurt zo’n 8 weken tot de bloedklonter fibreus weefsel wordt en 4 maanden voor hij fibrokraakbeen wordt. Dat heeft gevolgen voor de revalidatie.

Bovendien is de kans groot dat de symptomen weer terugkomen amper 1 à 2 jaar na de ingreep, omdat het fibrokraakbeen afslijt en de patiënt tot een nieuwe ingreep voor articulair kraakbeenherstel dwingt. Dat is niet altijd het geval, zodat microfractuur als een "tussenstap" wordt beschouwd.

Bij deze techniek/herstelprocedure is transplantatie van been en kraakbeen nodig. Eerst wordt het beschadigde gedeelte van het been en kraakbeen verwijderd. Daarna wordt een nieuw, gezond stukje been met kraakbeen uit hetzelfde gewricht gehaald en gereïmplanteerd in het gat waaruit het oude, beschadigde been en kraakbeen werd verwijderd. Het gezonde been en kraakbeen wordt uit weinig belaste delen van het gewricht gehaald, om het gewricht niet te verzwakken.

Naargelang de ernst en algemene grootte van het letsel, kunnen meerdere plugs of dowels nodig zijn om het gewricht voldoende te herstellen; dat is een probleem bij osteochondrale autograften. Bij osteochondrale allograften zijn de plugs namelijk afkomstig van overleden donoren. Het voordeel hiervan is dat meer osteochondraal weefsel beschikbaar is en grotere letsels hersteld kunnen worden. De histocompatibiliteit houdt echter wel ethische overwegingen en bekommernissen in.

Deze operatie wordt alleen uitgevoerd bij jonge mensen met een beperkt kraakbeenletsel. Om optimale resultaten te bereiken streven wetenschappers ernaar om beschadigd articulair kraakbeen te vervangen door autoloog kraakbeen van hetzelfde soort. Eerdere herstelprocedures leverden echter altijd fibrokraakbeen op, of in het beste geval een combinatie van fibrokraakbeen en hyalien herstelweefsel. Procedures voor een Autologe Chondrocyten Implantatie (ACI) zijn op cellen gebaseerde herstelingrepen waarbij naar volledige hyaliene herstelweefsels wordt gestreefd. Bij deze ingreep kunnen chondrocyten worden geïnjecteerd en zo op het beschadigde gedeelte aangebracht, in combinatie met een membraan, of geïmplanteerd in een matrixstructuur.

Cilindervormige staafjes bot met gezond kraakbeen worden tijdens een kijkoperatie van een niet dragend deel van het gewricht weggenomen. Vervolgens worden kleine holtes geboord op de plaats van het kraakbeenletsel. De cilinder vormige staafjes gezond kraakbeen passen perfect in de kleine holtes. Dit is alleen mogelijk bij letsels niet groter dan 2 tot 3 cm², omdat er maar een beperkte hoeveelheid gezond bot kan worden verwijderd.

De Autologe Chondrocyten Implantatie en de Microfractuur zijn de twee meest gebruikte methodes om het gewrichtskraakbeendefect te behandelen. In het geval dat het kraakbeen niet zou genezen kan men overwegen het betreffende gedeelte van de knie te vervangen door een prothese. Bij deze behandelingsoptie spelen de leeftijd en de ernst van de klachten van de patiënt een belangrijke rol.
Alle procedures hebben hun voor- en nadelen. Complicaties van deze operaties zijn een infectie, stijfheid van de knie, beschadiging van een huidzenuw, een chronisch pijnlijke en beperkt belastbare knie.

Revalidatie na elke ingreep voor articulair kraakbeenherstel is van essentieel belang voor het welslagen van gelijk welke techniek om het articulaire kraakbeen te herstellen. Revalidatie is vaak een lang en veeleisend proces. De hoofdreden hiervoor is dat het lang duurt eer de kraakbeencellen zich aanpassen en uitgroeien tot herstelweefsel. Kraakbeen past zich traag aan. Terwijl een spier zich volledig aanpast in zo’n 35 weken tijd, past kraakbeen zich slechts 75% aan in 2 jaar tijd. Als de revalidatieperiode te kort is, kan het kraakbeenherstel te zwaar worden belast, zodat het herstel mislukt. De nabehandeling is fysiotherapie. Er wordt aandacht besteed aan het mobiliseren van de knie, het controleren van de pijn en het vergroten van de spierkracht. De eerste fase van de therapie worden er instructies gegeven om de knie gedurende de eerste zes weken te ontzien. In de tweede fase wordt er aandacht besteed aan de opbouw van de spierkracht.



</doc>
<doc id="1407015" url="https://nl.wikipedia.org/wiki?curid=1407015" title="NPH-insuline">
NPH-insuline

NPH-insuline (Neutral Protamine Hagedorn), ook wel isofane insuline genoemd, is een middellangwerkende insuline met een optimale werkingsduur van ongeveer 4 tot 12 uur en een maximale werkingsduur van ongeveer 24 uur. Het is dus bedoeld als basale insuline. NPH bestaat uit een suspensie van insuline-zink kristallen gecombineerd met protamine-polypeptiden. Protamine is een eiwit dat nodig is voor aanmaak van sperma; vaak wordt protamine uit sperma van zalm gewonnen. In NPH-insuline zijn insuline en protamine in de optimale, stoichiometrische reactieverhouding aanwezig. Deze verhouding wordt ook wel "isofaan" genoemd. Door dit protamine wordt insuline langzamer geresorbeerd; NPH-insuline in de circulatie werkt dus niet langer.

NPH werd in 1936 ontwikkeld door Novo Nordisk op basis van varkensinsuline. In dat jaar ontdekten Hans Christian Hagedorn en August Krogh dat geïnjecteerde insuline een langere werkingsduur kreeg wanneer er protamine aan toegevoegd werd. Nadat Novo Nordisk in 1946 ontdekt had hoe kristallen van protamine en insuline gecreëerd konden worden, bracht het bedrijf in 1950 NPH insuline op de markt.

De nadelen van dit type insuline zijn:

Tegenwoordig wordt alleen nog NPH insuline geproduceerd op basis van menselijke insuline. Het wordt door verschillende bedrijven geproduceerd en op de markt gebracht:


</doc>
<doc id="1407046" url="https://nl.wikipedia.org/wiki?curid=1407046" title="Zintuigstelsel">
Zintuigstelsel

Een zintuigstelsel is een onderdeel van het zenuwstelsel dat verantwoordelijk is voor het verwerken van informatie uit de zintuigen. Een zintuigstelsel bestaat uit een receptor (een orgaan of zenuwcellen), de bijbehorende zenuwen en het deel van de hersenen dat dit zintuig aanstuurt. De bekendste zintuigstelsels zijn die van zien, horen, proeven, ruiken, voelen en balans.

Het receptieve veld is het specifieke deel van de wereld waar een receptororgaan en receptorcellen op reageren. Bijvoorbeeld: het deel van de wereld dat een oog kan zien behoort tot het receptieve veld van dat orgaan.

Zintuigstelsels coderen voor vier aspecten van een stimulus: type, intensiteit, locatie en duur. Bepaalde receptoren zijn gevoelig voor bepaalde type stimuli. Indien ze een of meerdere van deze stimuli ontvangen, sturen ze een impuls in een bepaald patroon naar de hersenen. Dit patroon zegt onder andere iets over de intensiteit van de stimulus (bijvoorbeeld hoe hard een geluid is). De locatie van de receptor die de stimulus ontvangt geeft de hersenen informatie over de locatie van de stimulus.

Een stimulus bestaat bij een zintuigstelsel doorgaans uit een fysiek verschijnsel dat waargenomen kan worden, zoals temperatuur, smaak, geluid en druk.

Het menselijke zintuigstelsel is onder te verdelen in diverse substelsels:

Jeff Hawkins stelde een systeem op waarbij de cellen van het menselijk zintuigstelsel worden gelabeld als V1, V2 A1, A2, enz. Elke classificatie staat voor een bepaald aantal cellen in de hersenen die voor een stuk van het zintuigstelsel verantwoordelijk zijn.


</doc>
<doc id="1407226" url="https://nl.wikipedia.org/wiki?curid=1407226" title="Integumentum">
Integumentum

Het integumentum (Latijn: "bedekking") is bij dieren een orgaansysteem dat het lichaam beschermt tegen beschadigingen. Dit systeem bestaat uit huid, haar, schubben, nagels, zweetklieren en hun producten (zweet en slijm).

Het integumentum kent een groot aantal functies die samenhangen met de homeostase van een organisme. Alle onderdelen werken samen om het interne milieu van het lichaam te behouden. De huid speelt de grootste rol in het systeem.

Het systeem kan:

Het is tevens de plaats waar bepaalde zintuigreceptoren zitten zoals die voor pijn, druk en temperatuur. 

Mogelijke ziektes die samenhangen met het menselijke integumentum zijn:



</doc>
<doc id="1407471" url="https://nl.wikipedia.org/wiki?curid=1407471" title="Epilepsiehond">
Epilepsiehond

Een epilepsiehond is getraind om een epilepsie-patiënt hulp te verlenen bij een epileptische aanval. Er zijn ook honden die kunnen voelen dat zo'n aanval eraan zit te komen en die hebben geleerd de patiënt of iemand in de omgeving te waarschuwen.

Van de honden die bij een epilepsiepatiënt in huis wonen kan volgens Canadees onderzoek 15% zo'n aanval "zien" aankomen zonder daartoe te zijn getraind. In de praktijk blijkt dat het vooral vrouwelijke honden zijn van grote rassen, zoals herdershond en rottweiler. In deze groep kan ongeveer een derde van de honden zo'n aanval "zien" aankomen. Meestal is dat ongeveer 2,5 minuut tevoren, maar enkel honden zien het zelfs al één of twee uur tevoren aankomen. Naar het Engels heet dit een seizure alert hond. Zo'n hond wordt erop getraind om de patiënt te beschermen voor nog grotere ongelukken. Zo wordt de doorgang geblokkeerd als de patiënt naar een trap loopt of op straat wil oversteken.

Elke epilepsiehond is erop getraind om tijdens een epileptisch aanval hulp te verlenen. In de eerste plaats wordt de hond getraind om hulp in te roepen, meestal door een knop in te drukken die een alarm laat afgaan of waarmee automatisch een telefonische oproep wordt geactiveerd. Ook kan de hond de patiënt in een stabiele zijligging leggen. 

Ook in Nederland worden epilepsiehonden opgeleid. Epilepsiehonden worden niet vergoed door de zorgverzekeraars. De opleiding en begeleiding van deze honden zijn afhankelijk van giften en donaties.


</doc>
<doc id="1408046" url="https://nl.wikipedia.org/wiki?curid=1408046" title="Friedrich Georg Christoph Alefeld">
Friedrich Georg Christoph Alefeld

Friedrich Georg Christoph Alefeld (Gräfenhausen, 21 oktober 1820 - Ober-Ramstadt, 28 april 1872) was een Duits botanicus, auteur en arts uit de 19de eeuw.

Hij beschreef vele plantensoorten in zijn publicaties, met een bijzondere interesse voor peulvruchten en planten uit de kaasjeskruidfamilie. Hij was ook een medisch onderbouwd wetenschapper, die in zijn boeken vaak uitleg gaf over de geneeskrachtigheid van bepaalde planten. Enkele van zijn werken worden nu nog gebruikt bij de studie van de plantkunde.


</doc>
<doc id="1408158" url="https://nl.wikipedia.org/wiki?curid=1408158" title="Aplanospore">
Aplanospore

Aplanosporen zijn niet-beweeglijke sporen, gevormd uit (een deel van) de protoplast van een vegetatieve cel. De celwand verschilt duidelijk van de oorspronkelijke oudercel. Via de aplanospore kan het organisme slechte groeiomstandigheden overleven.

Ze komen voor bij Zygomycetes, nu ingedeeld bij de lagere schimmels en algen, zoals bij de bloedregenalg. De ongeslachtelijke voortplanting vindt bij de zygomycetes plaats via aplanosporen (niet-sterfelijke sporen) in sporangia of via conidia.


</doc>
<doc id="1408168" url="https://nl.wikipedia.org/wiki?curid=1408168" title="Auxospore">
Auxospore

Een auxospore is een spore gevormd door aseksuele metamorfose van de protoplast van een cel, of het resultaat van seksuele samensmelting van twee protoplasten of nuclei. Een auxospore komt alleen voor bij diatomeeën (kiezelwieren).

Auxosporen spelen een rol bij de groei, seksuele reproduktie of dormantie.

De voortplanting bij kiezelwieren geschiedt vooral langs vegetatieve weg, door celdeling, waarbij de skelethelft afkomstig van de moedercel altijd de buitenste schil is. Dit heeft tot gevolg dat de cel die uit de grootste skelethelft is ontstaan uiteindelijk even groot zal worden als de moedercel, maar dat de cel die uit de kleinere schil ontstaat iets kleiner zal blijven.
Op den duur zouden sommige cellen daardoor kleiner en kleiner worden, maar dat wordt voorkomen doordat af en toe een fase met auxoxporen wordt ingelast, waarbij de daaruit voortkomende cellen weer de maximale grootte kunnen bereiken.

Auxosporen kunnen ook een rol spelen bij de seksuele reproductie en kunnen gevormd worden nadat haploïd gameten samensmelten tot een diploïde zygote.

Ten slotte kunnen auxosporen gevormd worden voor een ruststadium en worden dan ook wel rustsporen genoemd. In dit stadium kunnen ze onder slechte groeiomstandigheden overleven, zoals in de winter of als er geen voedingsstoffen meer aanwezig zijn. 


</doc>
<doc id="1408205" url="https://nl.wikipedia.org/wiki?curid=1408205" title="Insulinepen">
Insulinepen

Een insulinepen wordt door diabetici gebruikt om insuline mee te injecteren.

Er zijn twee soorten insulinepennen: "voorgevulde" en "navulbare". Beide bestaan uit een soort pen waarop een wegwerpnaaldje geschroefd kan worden. Verder heeft de pen een doseerknop om de dosis te regelen. Het verschil is dat een voorgevulde pen bij levering gevuld is met insuline. Wanneer de pen leeg is wordt deze weggegooid. Een hervulbare pen bevat een ampul met insuline die vervangen kan worden wanneer deze leeg is.

Insuline wordt altijd subcutaan (in het vet onder de huid) toegediend. De gebruikte naalden zijn dan ook vrij klein vergeleken met andere injectienaalden. Voordat de insulinepen ontwikkeld werd dienden diabetici hun insuline toe met een gewone injectiespuit.

Een alternatief systeem voor de toediening van insuline is de insulinepomp.


</doc>
<doc id="1408599" url="https://nl.wikipedia.org/wiki?curid=1408599" title="Cryptobiose">
Cryptobiose

Cryptobiose of schijndood is een term uit de biologie (Grieks: kruptos, kryptos = verborgen; bios = leven; vgl. crypt(e) = grafkelder).

Cryptobiose is een overlevingsstrategie waarbij een organisme onder extreme omstandigheden (bijvoorbeeld hoge of lage temperaturen, droogte) overleeft. Het organisme overleeft door het tijdelijk reduceren of uitschakelen van de stofwisseling.



</doc>
<doc id="1409145" url="https://nl.wikipedia.org/wiki?curid=1409145" title="Rode zijdeplant">
Rode zijdeplant

De rode zijdeplant ("Asclepias incarnata") is een kruidachtige plant uit de maagdenpalmfamilie ("Apocynaceae").

De soort prefereert vochthoudende gronden en groeit het beste in de zon tot halfschaduw. De plant wordt vaak gevonden nabij de randen van plassen, meren, stroompjes, in laaggelegen gebieden en langs greppels. Het is een favoriet van de monarchvlinder, die de bloemen eet en haar eieren legt op de plant. De rupsen van deze vlindersoort eten de bladeren. De plant heeft niet de melkachtige sappen die de andere zijdeplanten wel hebben, maar heeft wel gespecialiseerde dikke witte wortels om te kunnen overleven in zware natte gronden die arm zijn aan zuurstof. De plant bloeit van de hoogzomer tot de nazomer en produceert na de bloei lange relatief dunne ronde zaaddozen, die recht omhoog groeien. De dozen springen open in de late zomer tot late herfst. Hierbij worden de zaden losgelaten, die zijn verbonden aan de zijdeachtige haren, die functioneren als parachutes, die de zaden wegvoeren met de windstromingen. De soort wordt veel gebruikt in tuinen, met name voor het aantrekken van vlinders. De kleur van de bloem kan variëren van donkerpaars tot zacht rozeachtig paars, maar er bestaan ook witte varianten. Er zijn een aantal cultivars van de plant, die verder ook wordt gebruikt voor vers gesneden bloemen, die lang meegaan, maar soms worden ook de zaaddozen gebruikt voor decoratie.


</doc>
<doc id="1409253" url="https://nl.wikipedia.org/wiki?curid=1409253" title="Leptosoom">
Leptosoom

Leptosoom (gevormd uit het Grieks: "leptos", klein, dun, en "sōma", lichaam) is een aanduiding voor een langwerpig lichaamstype: smal, lang gelaat, scherpe neus, smal van lichaamsbouw. Het tegenovergestelde van leptosoom is pyknisch.

Het was de Duitse psychiater Ernst Kretschmer die een indeling van lichaamstypes onderscheidde, waarbij elk type iemand predisponeert tot een bepaalde vorm van psychopathologie:
Kretschmers idee dat lichaamstypen geassocieerd zijn met bepaalde persoonlijkheidskenmerken of vormen van psychopathologie wordt tegenwoordig echter als achterhaald beschouwd.

"Er is slechts één bekende Nederlander die met recht zowel het predicaat 'begenadigd taalvirtuoos', als 'leptosoom rokkenjager op de grachtengordel' verdient, en dat was onze onlangs overleden Harry Mulisch."


</doc>
<doc id="1409292" url="https://nl.wikipedia.org/wiki?curid=1409292" title="Pyknisch">
Pyknisch

Pyknisch (gevormd uit het Grieks: "puknos", stevig, gedrongen, sterk) is een aanduiding voor een lichaamstype: kort, gedrongen, sterk gebouwd, misschien tot gewichtstoename geneigd. Het tegenovergestelde van pyknisch is leptosoom.

"Tenhaeff: Deze beschrijving bracht de dame in verband met haar chef, een opgewekt pyknisch type." 

Het was de Duitse psycholoog Ernst Kretschmer die een indeling van lichaamstypes onderscheidde, waarbij elk type iemand predisponeert tot een bepaalde vorm van psychopathologie:
Kretschmers idee dat lichaamstypen geassocieerd zijn met bepaalde persoonlijkheidskenmerken of vormen van psychopathologie worden tegenwoordig echter als achterhaald beschouwd.


</doc>
<doc id="1409426" url="https://nl.wikipedia.org/wiki?curid=1409426" title="Fasciculus arcuatus">
Fasciculus arcuatus

De fasciculus arcuatus of boogbundel is een bundel zenuwvezels die loopt tussen het bovenste/achterste deel van de temporale kwab en de onderste/achterste deel van de frontale kwab in de hersenen.

In de dominante (bij de meeste mensen, linker) hersenhelft verbindt de fasciculus arcuatus het centrum van Wernicke met het centrum van Broca, de twee gebieden van de hersenen waarvan aangenomen wordt dat zij een belangrijke functie hebben in het begrijpen en produceren van taal. Bij beschadiging van de fasciculus arcuatus kan er een bepaalde vorm van afasie optreden, die bekendstaat als geleidingsafasie. De patiënten kunnen wel gesproken woorden verstaan en ook spontaan produceren, maar niet nazeggen.




</doc>
<doc id="1409451" url="https://nl.wikipedia.org/wiki?curid=1409451" title="Calciumjodaat">
Calciumjodaat

Calciumjodaat (Ca(IO)) is een samenstelling van calcium en een negatief geladen jodaat-ion. Calciumjodaat is een oxidatiemiddel dat toegevoegd wordt aan lotions en zalven als een antisepticum en deodorant. Calciumjodaat wordt ook aan diervoeder toegevoegd als bron van jodium.


</doc>
<doc id="1409456" url="https://nl.wikipedia.org/wiki?curid=1409456" title="Fagopyrine">
Fagopyrine

Fagopyrine is een roodfluorescerend pigment dat voornamelijk voorkomt in boekweit - botanische naam "fagopyrum", vandaar de stofnaam - samen met analoge stoffen zoals protofagopyrine. In boekweitmeel komt echter maar heel weinig fagopyrine voor en zal meestal geen problemen veroorzaken. Na het eten van vooral plantendelen, zoals jonge spruiten, worden de fagopyrines via de bloedbaan naar de huidcapillairen gebracht, waar zij door zonlicht met een golflengte tussen 540-610 nm geactiveerd worden en een zware fotodermatitis kunnen veroorzaken.

Fagopyrine heeft een gedimeriseerde antrachinonstructuur, verwant aan hypericine.


</doc>
<doc id="1409894" url="https://nl.wikipedia.org/wiki?curid=1409894" title="Idioglossie">
Idioglossie

Idioglossie of cryptofasie is een taalafwijking waarbij jonge kinderen een taaltje hanteren dat voor volwassenen onbegrijpelijk is, maar waarmee ze onderling elkaar lijken te verstaan. Het ontstaat in situaties waar jonge kinderen vaak op elkaar zijn aangewezen, zonder veel contact met het aanbod van de standaardtaal, bijvoorbeeld bij snel op elkaar volgende schipperskinderen, of bij twee- en meerlingsituaties.

Hoewel het als "taalafwijking" vermeld wordt, zijn het kinderen die wel een vermogen hebben tot het leren van een taal, zelfs misschien tot het in zekere mate creëren van een taal. Via logopedische training van de kinderen in een één-één-relatie met de therapeut, kunnen zij dan ook meestal hun achterstand in de taalontwikkeling van de standaardtaal inhalen.


</doc>
<doc id="1410188" url="https://nl.wikipedia.org/wiki?curid=1410188" title="Travestie (gender)">
Travestie (gender)

Travestie is het gekleed gaan als een lid van de andere sekse dan men zelf is. Iemand die aan travestie of travesti doet heet een "travestiet".

Travestie komt zowel bij mannen als vrouwen voor. Bij een vrouw in mannenkleding spreekt men van travesti.

Mannen die zich voor openbare optredens op glamoureuze wijze als vrouwen kleden noemt men ook wel "dragqueens". Vrouwen die zich op deze wijze als mannen kleden heten "dragkings".

Het woord "travestie" is afgeleid van het Duitse "Transvestitismus", bedacht door de seksuoloog Magnus Hirschfeld en voor het eerst gebruikt in zijn standaardwerk "Die Transvestiten. Eine Untersuchung über den erotischen Verkleidungstrieb" (1910).

Travestie is ook een term uit de literatuur en de dichtkunst. Het Engelse woord "travesty" betekent 'openbaar schandaal'.
Daarentegen heeft de Engelse term "drag" zowel de betekenis van travestiet (in de samenstelling dragqueen/dragking) als 'teleurstelling'.

Travestie is een heel oud verschijnsel, dat al duizenden jaren voorkomt. Zo is er in het Oudtestamentische boek Deuteronomium een travestieverbod beschreven, en ook de Koran behandelt strikt seksespecifieke kledingvoorschriften.

In het verleden kwam travestie bij vrouwen meer voor. Zij konden - als overlevingsstrategie - zich als man kledend en gedragend meer bereiken dan in de destijds beperkte vrouwenrol. Een voorbeeld is Jeanne d'Arc uit het 15e-eeuwse Frankrijk. Ook het Nederlandse zeemanslied "Daar was laatst een meisje loos" wijst op deze praktijk. Een beroemde mannelijke travestiet was de 18e-eeuwse Franse diplomaat Chevalier d'Eon. Naar hem werd travestie vroeger "eonisme" genoemd.
Travestie is sinds de 19e eeuw een vast onderdeel van de homocultuur, waarin talrijke travestieartiesten of "dragqueens" zijn die optreden in homo-uitgaansgelegenheden en bij homo-evenementen. Zo waren er in het Berlijn van de jaren 20 zaken die internationaal bekendstonden om de travestieoptredens, zoals het "Eldorado" aan de Motzstraße.

In Nederland traden in de jaren 50 de "freules Van Pothoven tot Ruigenhoek" op in de sociëteit van het COC. In de jaren 60 kon men voor meer professionele travestieoptredens terecht in de nachtclub Madame Arthur aan de Korte Leidsedwarsstraat en voor amateurtravestieten in de gelijknamige bar in de Warmoesstraat. Madame Arthur was ook de naam van een musical uit 1985 met extravagante travestie-acts van Jos Brink en Frank Sanders, die medio jaren 90 weer een soortgelijk stuk brachten onder de naam ZZinderella.

Deze showtravestie kreeg landelijke bekendheid toen Veronica van 1995 t/m 1997 "De Travestieshow" uitzond, gepresenteerd door Robert ten Brink en met Nickie Nicole als juryvoorzitter. In 1997 kwam er onder de naam De Lellebel een nieuw en nog steeds bestaand travestietencafé in de Utrechtsestraat in Amsterdam. Voorbeelden van bekende dragqueens zijn Divine en Chi Chi LaRue uit de VS en voor Nederland Vera Springveer, Hellun Zelluf, Agnetha Immergeil, Rose Murphy, Nickie Nicole, Dolly Bellefleur en Diva Mayday. 

In 1993 baarde Maarten 't Hart opzien door in het openbaar onder de naam "Maartje 't Hart" op het Boekenbal te verschijnen. Deze coming-out deed hij zonder zijn vrouw erin te kennen. Nadien gaf hij als zodanig een interview aan "Opzij" waarin hij, in navolging van hetgeen hij jaren eerder in zijn boek 'De vrouw bestaat niet' al had geopperd, denigrerende uitspraken deed over het radicaal feminisme.

Tegenwoordig is "RuPaul's Drag Race" een bekende talentenjachtshow voor travestieten. Deze wordt sinds 2009 op de Amerikaanse televisie uitgezonden en vormde wereldwijd een impuls voor de showtravestie. Onder meer in Amsterdam ontstonden hierdoor diverse zogeheten "drag-huizen". Dit zijn kleine groepen van jongere travestie-artiesten onder leiding van een ervaren oudere "drag-moeder". In Amsterdam waren er in 2015 ongeveer 10 van dergelijke drag-huizen, met het House of Hopelezz als bekendste voorbeeld. In New York bestaan zulke drag-huizen al enkele decennia, waar ze vooral opvang boden voor arme zwarte homo- en transjongeren.

Travestieten kan men ongeveer verdelen in de volgende categorieën:

Travestieten worden tegenwoordig onder de parapluterm "transgenders" gerekend.

Bij mannelijke travestieten uit zich dit in het dragen van voor vrouwen bestemde kleding, make-up, vrouwelijke sieraden, vrouwelijke schoenen (bijvoorbeeld hoge hakken), pruiken, kunstmatige borsten en soms ook het afplakken van de penis. 

Bij vrouwelijke travestieten uit zich dit in het dragen van voor mannen bestemde kleding, mannelijke schoenen, geen make-up, kort haar en het zo plat mogelijk maken van de borsten.

Een travestiet is een persoon die zich bij tijd en wijle verkleedt en voordoet als iemand van het andere geslacht. De meeste travestieten voelen zich er in het algemeen goed bij: het is een essentieel onderdeel van hun genderidentiteit.

De motieven van travestieten lopen echter nogal uiteen. Het verkleden of 'kleden als' kan gericht zijn op seksuele opwinding of seksueel fetisjisme. Dat laatste wordt in de psychologie fetisjistisch transvestitisme genoemd. Sommige travestieten voelen zich lid van de andere sekse, dan is er sprake van een voorportaal voor transseksualiteit of een transgenderidentiteit.

Travestie doet zich ook voor in de vorm van het feit dat men het gewoon geweldig vindt af en toe even uit de dagelijkse rol te vallen en zich anders voor te doen dan hij (of zij) daadwerkelijk is.

Ook komt het voor - zeker in niet-Westerse kringen - als uiting van homoseksualiteit. Men verwart of verwisselt dan de eigen sekserol met die van de heteroseksuele partner (die men verbeeldt te zijn) van het andere geslacht dan dat waar men zelf toe behoort en op valt.
De meeste travestieten zijn echter heteroseksueel.

Als er grote problemen ontstaan tussen de travestiet en de omgeving, kan dat leiden tot een psychische aandoening.

Travestie heeft geen direct verband met het hebben van interpersoonlijke en emotionele relaties. Travestieten gedragen zich in het dagelijks leven doorgaans niet als travestiet.

Veel mensen (vooral mannen) doen aan travestie zonder dat collega's, familie of ander bekenden dat weten. Binnen relaties wordt vaak de travestie niet gedeeld, zodat dit vaak stiekem dient te gebeuren. Er zijn echter ook vele travestieten die ook binnen hun relatie hun voorkeur kunnen beleven. Veelal speelt de travestie zich binnenshuis af.

Aangezien travestie zich nog veelal in de taboesfeer bevindt, komen de meeste travestieten hier dan ook niet openlijk voor uit. Echter, op grote feesten en bijeenkomsten zijn er tegenwoordig vele travestieten te vinden, die zich in die gevallen vaak bijzonder extravagant kleden en kenbaar maken.

Op werkplekken wordt travestie - zelfs indien het enkel in de privésfeer wordt beleefd - niet in alle gevallen getolereerd. In bepaalde gevallen, wanneer de persoon in kwestie een beroep uitoefent waarbij het geslacht van belang is, kan het zelfs leiden tot ontslag. De LGBT-beweging verzet zich daartegen. In Nederland heeft een enkele FNV-bond schuchter de belangenbehartiging van travestieten op werkplekken op zich genomen.

In 1983 werd op voorspraak van de VNG, Anton Verschoor, genderpsycholoog en de Nederlandse Genderstichting in geheel Nederland het travestieverbod uit de Algemene Plaatselijke Verordening geschrapt.





</doc>
<doc id="1410786" url="https://nl.wikipedia.org/wiki?curid=1410786" title="Holter-ecg">
Holter-ecg

Een Holter-ecg, ook wel Holter-monitor genoemd, vernoemd naar zijn uitvinder Dr. Norman J. Holter, is een draagbaar apparaat dat gebruikt wordt om continu de elektrische activiteit van het hart te meten. De meeste apparaten nemen 24 tot 48 uur op, maar 30 dagen is ook mogelijk. Door de lange opnameperiode kan het gebruikt worden om hartritmestoornissen die aanvalsgewijs optreden te registreren.

Net als een standaard elektrocardiogram (ecg) registreert een Holter-ecg elektrische signalen van het hart via een aantal elektroden die op de borst geplakt worden. Het aantal en de positie van de elektroden hangt af van het model, maar de meeste modellen hebben drie tot acht. De elektroden worden zo veel mogelijk over botten geplaatst zodat afwijkingen door spieractiviteit geminimaliseerd worden. Deze elektroden zijn verbonden met een klein kastje dat aan de riem of aan een nekkoord gedragen wordt en verantwoordelijk is voor het registreren van de signalen.

Oude apparaten gebruikten een standaard C120 audiocassette die met 2 mm/s opnam. Nadat de opname klaar was werd het teruggespeeld op 60x de snelheid zodat 24 uur opname in 24 minuten geanalyseerd kan worden.
Moderne apparaten nemen op op flashgeheugen-apparaten. De gegevens worden verzonden naar een computer die automatisch de gegevens verwerkt en statistieken berekent zoals de gemiddelde hartslag, minimum en maximum hartslag. Ook kan automatisch gezocht worden naar afwijkende delen van de opname.

Patiënten wordt gevraagd om tijdens de meetperiode een dagboek (met tijdstippen) bij te houden van gebeurtenissen zoals rennen en slapen, en van symptomen. Deze informatie wordt gebruikt om de relevante delen van de opname te selecteren.

Het opname-apparaat kan gedragen worden aan een riem of aan een nekkoord dat op de borst rust. Mensen die het apparaat zo veel mogelijk willen verbergen kunnen lagen kleren dragen zodat het kastje niet erg zichtbaar is. Vanwege de plaatsing van de elektroden willen mensen soms ook shirts dragen met een hoge nek.

Over het algemeen kan de monitor niet onder de douche of in het (zwem)bad gedragen worden.


</doc>
<doc id="1410856" url="https://nl.wikipedia.org/wiki?curid=1410856" title="Pseudojicht">
Pseudojicht

Pseudojicht, een vorm van kristalartropathie door afzetting van calciumpyrofosfaatdihydraat (CPPD), is een aandoening die gepaard gaat met pijnlijke ontsteking van gewrichten (artritis). Meestal zijn, in tegenstelling tot jicht, meerdere gewrichten tegelijk aangedaan. Pseudojicht wordt vaak met andere gewrichtsaandoeningen verward, vooral met jicht, maar bij chronische gevallen soms ook met reumatoïde artritis.

De oorzaak van pseudojicht is onbekend. Zelden (minder dan 10%) bestaat een associatie met andere pathologie, zoals hypercalciëmie (zoals bij hyperparathyreoidie), hemochromatose (abnormaal hoog ijzergehalte in de weefsels) of hypomagnesiëmie.

De precieze incidentie en prevalentie van pseudo-jicht in de Nederlandse huisartsenpraktijk is onbekend, maar de algemene indruk is dat pseudo-jicht niet veel voorkomt (minder dan eenmaal per huisarts per jaar).
Mannen zijn wat vaker aangedaan dan vrouwen, de verhouding is 1,5:1. De ziekte treft vooral ouderen. Bij deze subpopulatie zou pseudo-jicht de meest voorkomende oorzaak van een acute monoartritis zijn.

De klachten ontstaan door afzetting van calciumpyrofosfaatdihydraat moleculen in de gewrichtsstructuren. In de meeste gevallen (90%) betreft het een mono-artritis. De gewrichtsontsteking treft met name knieën, polsen en enkels. Zelden is het MTP 1 gewricht betrokken, in tegenstelling tot jicht, waar dit gewricht het meest frequent is aangedaan. Een ander verschil met jicht is, dat tophi (knobbeltjes in de huid door uraatdepositie, met name op handen, voeten en oorschelpen) zelden voorkomen.

In eerste instantie met NSAIDS, dat zijn pijnstillende en ontstekingsremmende middelen. Het effect hiervan is helaas echter veel geringer dan bij echte jicht. Er zijn bovendien vrij veel patiënten die deze middelen slecht of niet verdragen. Soms worden er ook injecties in het gewricht gegeven met corticosteroïden.


</doc>
<doc id="1411000" url="https://nl.wikipedia.org/wiki?curid=1411000" title="Crotonaldehyde">
Crotonaldehyde

Crotonaldehyde of "trans"-2-butenal is een onverzadigd aldehyde. Het is een licht-ontvlambare, kleurloze vloeistof met een scherpe onaangename geur, en veroorzaakt tranende ogen. Als ze in contact komt met lucht wordt ze lichtgeel.

Crotonaldehyde is in kleine hoeveelheden aanwezig in vele soorten fruit en groenten (concentraties van 1,4 tot 100 μg/kg); in kaas, vis en vlees (10-270 μg/kg); en in wijn (300-700 μg/L). De stof wordt ook gevormd bij de verbranding van hout, polymeren, benzine en diesel en is aanwezig in sigarettenrook. Het inademen van sigarettenrook is wellicht de belangrijkste bron van blootstelling aan crotonaldehyde.

Crotonaldehyde wordt bereid door de aldolcondensatie van aceetaldehyde, gevolgd door afsplitsing van water, volgens de globale reactievergelijking:

Het kan ook gevormd worden door de oxidatie van 1,3-butadieen.

Crotonaldehyde is een reactieve stof, vanwege de aldehyde-groep en de dubbele binding in de koolstofketen. Het wordt daarom gebruikt voor de synthese van vele andere stoffen, onder meer crotonzuur en sorbinezuur. Het is het uitgangspunt voor de synthese van fijnchemicaliën gebruikt in kleurstoffen, pesticiden en farmaceutische stoffen.

Crotonaldehyde kan geoxideerd worden tot maleïnezuur en maleïnezuuranhydride. Het kan gehydrogeneerd worden tot crotylalcohol en butyraldehyde en verder tot 1-butanol.

Crotonaldehyde is een co-monomeer in sommige kunstharsen. Het wordt gebruikt als oplosmiddel voor oliën en vetten en bepaalde zwavelhoudende verbindingen.

Verder wordt het gebruikt om ethanol te denatureren (ongeschikt maken voor consumptie) en om gaslekken op te sporen in pijpleidingen.

Crotonaldehyde is een vrij vluchtige, zeer ontvlambare vloeistof. Dampen van crotonaldehyde zijn zwaarder dan lucht, en kunnen met lucht een explosief mengsel vormen. Crotonaldehyde kan polymeriseren met gevaar voor brand of ontploffing. Opslag kan enkel in gestabiliseerde vorm.

Crotonaldehyde is een sterk reductiemiddel en reageert hevig met oxiderende en alkalische stoffen zoals ammoniak of organische amines, met brand- en ontploffingsgevaar tot gevolg. De stof kan in aanwezigheid van zuurstof mogelijk ook ontplofbare peroxiden vormen.

De stof is sterk irriterend voor de huid en de luchtwegen, en is corrosief voor de ogen (veroorzaakt tranende ogen). Crotonaldehyde is vastgesteld in sigarettenrook (72-228 microgram per sigaret) en kan langs die weg schade toebrengen aan de luchtwegen.

Inademing van hoge concentraties kan, enkele uren na blootstelling, longoedeem veroorzaken en zelfs dodelijk zijn.

Er zijn onvoldoende aanwijzingen over het mogelijke carcinogene karakter van crotonaldehyde bij de mens.

Crotonaldehyde is een milieugevaarlijke stof, giftig voor waterorganismen.


</doc>
<doc id="1411132" url="https://nl.wikipedia.org/wiki?curid=1411132" title="Boorzalf">
Boorzalf

Boorzalf is een zalf van 10% boorzuur in witte vaseline (petrolatum). Het werd gebruikt als desinfecteermiddel van de huid, bijvoorbeeld bij luieruitslag. Gebruik van boorzalf wordt echter ontraden, omdat boorzuur door de huid heen wordt opgenomen, en schadelijk is voor de nieren en het zenuwstelsel. Andere desinfectiemiddelen, zoals chloorhexidine en povidonjodium zijn veel effectiever en veiliger.



</doc>
<doc id="1411343" url="https://nl.wikipedia.org/wiki?curid=1411343" title="Luieruitslag">
Luieruitslag

Luieruitslag is een aandoening die bij baby's voorkomt. Het ontstaat vooral in huidplooien, zoals bilplooi en liezen. Vocht (urine) dat inwerkt op de huid is de belangrijkste factor hierbij. Bij het gebruik van wegwerpluiers treedt het veel minder vaak op dan bij katoenen luiers. Bijkomend is er vaak infectie met gistcellen (candidiasis), vooral veroorzaakt door de soort "Candida albicans".

Luieruitslag wordt gekenmerkt door vurige roodheid in huidplooien van het luiergebied, vaak met een vrij abrupte overgang naar gewone huid. De aangedane huid is vaak wat nattend, en "erosief" (schaafwond-achtig).

De huid beschermen tegen vocht, door vaker de luier te verwisselen. Als bij elke verschoning zinkzalf wordt aangebracht, is dat vaak voldoende. Soms kan ook een crème met een antischimmelmiddel gebruikt worden, zoals ketoconazol of miconazol.



</doc>
<doc id="1411554" url="https://nl.wikipedia.org/wiki?curid=1411554" title="Cyaanamide">
Cyaanamide

Cyaanamide is het amide van blauwzuur (waterstofcyanide). Het is een kleurloze, kristallijne en hygroscopische vaste stof, die goed oplosbaar is in water.

Cyaanamide wordt bereid door de hydrolyse van calciumcyaanamide (kalkstikstof) in aanwezigheid van koolstofdioxide:

Het kan ook bereid worden door de reactie van ammoniak met koolstofdioxide in de gasfase, of door verhitting van ureum of biuret. Bij deze reacties wordt ook melamine gevormd.

Van cyaanamide worden andere chemicaliën afgeleid, onder meer:

Cyaanamide wordt gebruikt als herbicide en plantengroeiregelaar in de landbouw: het remt met name de fotosynthese.

De Europese Commissie heeft op basis van een onderzoek naar de effecten van cyaanamide op de menselijke gezondheid en het milieu besloten om de stof niet meer toe te laten als gewasbeschermingsmiddel, omdat de verwachte blootstelling eraan van de toedieners van de stof onaanvaardbaar hoog is. Bestaande toelatingen voor producten die cyaanamide bevatten moesten tegen 18 maart 2009 worden ingetrokken.

Cyaanamide is een reactieve stof die bij verhitting explosief kan polymeriseren. Ze reageert heftig met zuren, sterk oxiderende en sterk reducerende stoffen.

Het is een toxische stof bij inslikking of contact met de huid. Het product heeft een disulfiram-effect, hetgeen wil zeggen dat het de werking verhindert van aceetaldehyde dehydrogenase, het enzym dat bij de afbraak van alcohol ervoor zorgt dat het giftige aceetaldehyde omget wordt in het onschuldige azijnzuur. Inname van alcohol kan dan al bij kleine hoeveelheden (bijvoorbeeld 1 glas) leiden tot zeer ernstige symptomen (daling van de bloeddruk, versnelde hartslag, ...).




</doc>
<doc id="1411751" url="https://nl.wikipedia.org/wiki?curid=1411751" title="Code van Neurenberg">
Code van Neurenberg

De Code van Neurenberg is een set ethische onderzoeksprincipes met betrekking tot onderzoek en experimenten op of met mensen. De Code kwam voort uit de Processen van Neurenberg, na afloop van de Tweede Wereldoorlog, en waren een antwoord op de Nazi-experimenten die tijdens de oorlog onder meer door Josef Mengele waren uitgevoerd.

Op 19 augustus 1947 velden de rechters hun oordeel in het zogenaamde Artsenproces tegen Karl Brandt en enkele anderen. Tegelijkertijd gaven zij ook hun oordeel over medische experimenten op mensen. Een aantal verdachten voerde ter verdediging aan dat zij van mening waren dat hun praktijken tijdens de oorlog weinig verschilden van die van voor de oorlog. Bovendien verklaarden zij dat er ook geen wetgeving was die onderscheid maakte tussen legale en illegale experimenten, ongeacht of dit ethisch verantwoord is of niet.

In april 1947 had dr. Leo Alexander al een zestal punten waaraan legale medische experimenten moeten voldoen aangedragen bij de Raad voor Oorlogsmisdaden. De Raad heeft deze punten overgenomen en aangevuld met vier extra richtlijnen. Samen vormen deze tien punten de "Code van Neurenberg". Hoewel dit oordeel geen directe rechtsgeldigheid heeft en de richtlijnen ook niet direct overgenomen zijn in de Duitse of Nederlandse wetgeving, vormen ze samen met de Verklaring van Helsinki wel de basis voor de Nederlandse Wet medisch-wetenschappelijk onderzoek met mensen en vergelijkbare wetten in andere landen.

In de Code is een reeks bepalingen opgenomen die de rechten van personen die aan medisch onderzoek deelnemen moet garanderen. Zo schrijft ze onder andere voor dat deelnemen altijd op vrijwillige basis moet gebeuren, een duidelijk maatschappelijk nut moet hebben en geen onnodige lichamelijke of mentale schade mag toebrengen. Ook moet onderzoek volgens de code vooraf worden gegaan door in vitroproeven en moeten deelnemers voldoende geïnformeerd worden over het verloop en eventuele gevolgen van het onderzoek. Zij moeten bovendien schriftelijk verklaren dat zij op basis van die informatie aan het onderzoek willen deelnemen. De Code schrijft bovendien voor dat onderzoeken altijd stop moeten worden gezet wanneer een proefpersoon daarom vraagt.

Hierbij een vertaling van de volledige tekst van de Code van Neurenberg zoals vastgelegd in de uitspraak van het Artsenproces:


</doc>
<doc id="1412891" url="https://nl.wikipedia.org/wiki?curid=1412891" title="Reumafactor">
Reumafactor

Reumafactoren (RF) is een verzamelnaam van een groep auto-antistoffen. Ze zijn gericht tegen lichaamseigen IgG-antistoffen en zijn voor het eerst beschreven in hoge concentraties bij patiënten met reumatoïde of reumatische artritis (RA).
Ook bij gezonde mensen kunnen deze reumafactoren aangetroffen worden in het bloed. In het algemeen worden waarden hoger dan 25 IU/ml als afwijkend beschouwd.
Patiënten met RA waar deze factoren niet kunnen worden aangetoond hebben vaak een milder ziekte verloop dan wanneer ze wel aanwezig zijn.
De hoogte van de spiegels is vaak gerelateerd aan het ziekte beloop.
Reumafactor kan een cryoglobuline zijn, en dus neerslaan bij koude. Dat neerslaan kan extra symptomen (zoals vaatwandontsteking) veroorzaken.
De fysiologische functie van RF is waarschijnlijk het tot stand laten komen van en het verwijderen van immuuncomplexen van antistoffen.
Door deze fysiologische functie en het voorkomen van RF bij gezonde mensen geeft het testen op RF in het bloed maar beperkte informatie: aanwezigheid is geen bevestiging voor het hebben van RA en afwezigheid sluit het hebben van RA niet uit. Het is daarom dan ook dat er vaak meerdere testen meegenomen dienen te worden voor de diagnose RA gesteld kan worden. Een van de testen die daar bij ondersteund is het meten van anticyclisch gecitrullineerd peptide (CCP).



</doc>
<doc id="1413235" url="https://nl.wikipedia.org/wiki?curid=1413235" title="Martine Delfos">
Martine Delfos

Martine France Delfos (Eindhoven, 24 juli 1947) is een Nederlandse biopsycholoog, therapeut, docent, onderzoeker, taal- en letterkundige en auteur.

Martine Delfos studeerde eind jaren zestig psychologie en begin jaren negentig Franse taal- en letterkunde aan de Universiteit Utrecht. In 1999 promoveerde zij op een psychologisch en letterkundig onderzoek over rouwverwerking bij Franse schrijvers. Delfos is opgeleid als wetenschappelijk onderzoeker klinische psychologie en deed ervaring op in het diagnosticeren en behandelen van kinderen, jeugdigen en volwassenen. Ze werkt als zelfstandig gevestigd psychologe/therapeute, onder andere gespecialiseerd in relatietherapie, autisme, traumaverwerking en eetstoornissen. Vanaf 1994 verzorgt zij ook nascholing en geeft ze regelmatig lezingen.

In 1997 richtte zij het Psychologisch Instituut voor Consultatie, Onderwijs en Wetenschappelijk Onderzoek (PICOWO) op, om daar haar onderzoekswerk vorm te geven.

Op 1 augustus 2008 werd Delfos voor een periode van vier jaar benoemd als lector aan de Hogeschool Edith Stein te Hengelo met als leeropdracht: virtuele ontwikkeling van jeugdigen.

Sinds 2010 is zij als "visiting professor" verbonden aan de International University of Sarajevo in Bosnië en Herzegovina en vanaf 2011 als "visiting professor" aan de Universidad Central del Ecuador in Quito, Ecuador. In beide landen zet zij zich in bij het opzetten van de autismehulpverlening.

In 2012 is zij de ambassadeur van Stichting Mama Vita, waar zij zich inzet voor ouders van kinderen met autisme.

Delfos' theorie is een uitbreiding van de evolutietheorie, waar de menselijke selectie na de natuurlijke en de seksuele selectie komt. Er bestonden al evolutionaire argumenten voor verschillen tussen mannen en vrouwen; volgens haar zijn er eveneens evolutionaire argumenten voor de overeenkomsten. De sekseverschillen in een interactie van gedrag en hormonen worden door haar in twee modellen ondergebracht: het angstmodel en het psychosomatiekmodel. In het angstmodel beschrijft ze hoe de verschillende seksen op gevaar en stress reageren via angst, agressie en depressie. De psychosomatische aandoeningen als reactie op gevaar en stress, heeft ze ondergebracht in haar psychosomatisch model.  

Delfos bracht verschillende theorieën en onderzoeken over autismespectrumstoornissen in een verklarend model onder. Hiernaast heeft ze het socioschema en de MAS1P (the mental age spectrum within 1 person) ontwikkeld. Haar theorie stelt dat er bij autisme sprake is van een vertraging en versnelling van de ontwikkeling tegelijk. Dit staat in tegenstelling tot de gangbare opvattingen van een defect of ontwikkelingsstoornis van een persoon met autisme.  

Na haar lectorale werk aan de Hogeschool Edith Stein in Hengelo schreef ze een boek: ""In 80 dagen de virtuele wereld rond"" waarin ze een nieuw concept ontwikkelde: het virtuele milieu. Hier beschreef ze ook de opvoeding die ouders hun kinderen in dit milieu kunnen geven in tien fasen van geboorte tot volwassenheid.

Delfos noemt haar werk wetenschappelijk, maar ze publiceerde nauwelijks in peerreviewed wetenschappelijke tijdschriften. Haar theorieën worden dan ook als onvoldoende wetenschappelijk onderbouwd beschouwd en haar opvoedingstips worden sterk in twijfel getrokken.

Delfos begon haar publicaties in 1993 met een aantal therapeutische kinderboeken en vanaf 1996 schreef ze een aantal handboeken op het gebied van psychologie en psychopathologie, met thema's als seksualiteit (onder meer in "Blijf van me af"), opvoeding (in "Luister je wel naar mij?" en "Ik heb ook wat te vertellen"), autisme (in "Een vreemde wereld"), eetstoornissen (in "De lijn kwijt") en verschillen en overeenkomsten tussen mannen en vrouwen (in "De schoonheid van het verschil" en "Verschil mag er zijn"). Haar boek "Virtuele Ontwikkeling van de Jeugd" is een uitgebreide weergave van de lectorale rede.

Een serie artikelen over de opvoeding van het kind, belicht vanuit de driehoek kind-ouder-leidster verscheen in het pedagogische vakblad voor de kinderopvang, "KIDDO".

Delfos schrijft regelmatig boeken, zowel voor kinderen als volwassenen. 
Verschillende van haar boeken verschijnen in vertaling (Engels, Duits, Frans, Spaans en Burmees).  






</doc>
<doc id="1413522" url="https://nl.wikipedia.org/wiki?curid=1413522" title="Pimozide">
Pimozide

Pimozide (op de markt gebracht onder de naam 'Orap') is een op recept verkrijgbaar medicijn, dat sinds 1969 verkrijgbaar is in de vorm van tabletten. De dosering bedraagt 2 tot 20 mg en de werkingsduur van het middel is ongeveer 55 uur.
Pimozide is een antipsychotisch geneesmiddel dat in 1963 ontwikkeld werd in het laboratorium van het Belgische bedrijf Janssen Pharmaceutica, net als enkele jaren eerder het zwaardere antipsychoticum haloperidol.

Pimozide behoort tot de groep klassieke of "typische" antipsychotica. Chemisch gezien is het een difenylbutylpiperidine. Het vermindert in de hersenen het effect van de natuurlijk voorkomende stof dopamine. Hierdoor kunnen psychosen, hevige onrust en bepaalde spiertrekkingen afnemen. Het middel wordt door artsen voorgeschreven bij psychose, manie, onrust, schizofrenie, depressie, dementie, Tourette en tics, maar omdat het een sterk middel is met verschillende bijwerkingen wordt het hoofdzakelijk gegeven wanneer andere middelen niet blijken te werken. Ook kan het voorgeschreven worden ter voorkoming van psychosen bij schizofrenie en bij schizoaffectieve stoornis.


</doc>
<doc id="1413986" url="https://nl.wikipedia.org/wiki?curid=1413986" title="Dimethylfumaraat">
Dimethylfumaraat

Dimethylfumaraat is de dimethylester van fumaarzuur.

Esters van fumaarzuur, met name dimethylfumaraat en monoethylfumaraat, worden gebruikt bij de behandeling van psoriasis. Het zijn prodrugs van fumaarzuur, dat wil zeggen dat ze na absorptie in het lichaam snel omgezet worden in de werkzame stof fumaarzuur. Omdat fumaarzuur zelf slecht geabsorbeerd wordt, zijn het de beter absorbeerbare esters die bij de behandeling gebruikt worden.

Dimethylfumaraat wordt ook gebruikt om schimmelvorming tegen te gaan.

De firma Biogen heeft in principe toestemming van de FDA en het EMA om de stof in de handel te brengen voor de behandeling van multiple sclerose. Op 21 maart 2013 volgde de definitieve Europese goedkeuring van het merkgeneesmiddel Tecfidera.

De FDA waarschuwde op 25 november 2014 dat een patiënt progressieve multifocale leukencefalopathie (PML) had ontwikkeld tijdens gebruik van dimethylfumaraat en was overleden. In december 2014 liet EMA de firma Biogen een brief schrijven inzake het risico op lymfopenie en PML.

Dimethylfumaraat is niet opgenomen in de lijst van gevaarlijke stoffen van Richtlijn 67/548/EEG.

De stof blijkt reeds bij lage concentraties de huid te kunnen irriteren en overgevoelig te maken, met ernstige eczeem tot gevolg. Dit kwam aan het licht in 2006-7, toen in Finland en Groot-Brittannië een aantal mensen ernstige contactdermatitis kregen nadat ze een nieuwe zetel of sofa hadden aangeschaft, geproduceerd door de Chinese firma Linkwise. Daarin waren zakjes met dimethylfumaraat aangebracht, bedoeld tegen schimmelvorming tijdens transport en opslag. De stof zou verantwoordelijk zijn voor de allergische reacties. Ook in Frankrijk en België zijn dergelijke allergische reacties gemeld.

Naar aanleiding hiervan vaardigden Frankrijk, Spanje en België eind 2008 en begin 2009 voorschriften uit, bedoeld om producten of stoffen met dimethylfumaraat uit de handel te weren. De Europese Commissie nam dan op 17 maart 2009 een beschikking aan die bepaalt dat vanaf 1 mei 2009 geen producten die dimethylfumaraat bevatten meer in de handel of op de markt mogen gebracht worden. De stof wordt in deze beschikking gebruikt als biocide in meegeleverde zakjes om leren producten tegen schimmelvorming te beschermen.



</doc>
<doc id="1414561" url="https://nl.wikipedia.org/wiki?curid=1414561" title="Dicyclopentadieen">
Dicyclopentadieen

Dicyclopentadieen is het dimeer van cyclopentadieen. In zuivere toestand is het een vluchtige vaste stof met een karakteristieke reuk. Het technisch product is een vloeistof met een smeltpunt van 11 tot 13°C.

Dicyclopentadieen is een van de stoffen die gevormd worden bij het stoomkraken van nafta en gasolie tot etheen. Daarnaast kan het bereid worden in een Diels-Alder-reactie van 2 cyclopentadieen-moleculen.

Vrijwel alle dicyclopentadieen wordt gebruikt als (co-)monomeer van kunstharsen, vooral onverzadige polyesters, en synthetische rubbers, bijvoorbeeld EPDM. Poly(DCPD), met enkel dicyclopentadieen als monomeer, is een thermohardend kunsthars dat als "engineering plastic" in technische toepassingen gebruikt wordt. Bij de productie moet men zorgen dat het restgehalte aan monomeer laag genoeg is, want anders geeft dit aan het hars een onaangename geur.

Het wordt ook gebruikt in vlamvertragende middelen. Dicyclopentadieen is in het verleden ook gebruikt als plantengroeiregelaar en afweermiddel (vanwege de reuk) in de landbouw. Deze toepassing is niet meer toegelaten in de Europese Unie.

Dicyclopentadieen ontleedt bij verwarming boven 100°C tot cyclopentadieen. Deze reactie is omkeerbaar: bij kamertemperatuur dimeriseert cyclopentadieen langzaam tot dicyclopentadieen volgens een Diels-Alder-reactie.

Dicyclopentadieen is irriterend voor de ogen, de huid en de luchtwegen.

In het milieu is het stabiel en persistent. Het heeft ook een vrij hoge bioconcentratiefactor van 221 in vissen.



</doc>
<doc id="1414607" url="https://nl.wikipedia.org/wiki?curid=1414607" title="Cyclohexeen">
Cyclohexeen

Cyclohexeen is een organische verbinding met als brutoformule CH. Bij kamertemperatuur is het een kleurloze vloeistof met een sterke, benzineachtige geur. Het is een cyclische, onverzadigde koolwaterstof, kortweg een cycloalkeen genoemd.

Cyclohexeen kan bereid worden door de dehydratie van cyclohexanol In een eerste stap wordt cyclohexanol geprotoneerd met fosforzuur:

In een tweede stap grijpt de eliminatie plaats, met vorming van een dubbele binding:

Een alternatieve methode is de dehydrogenering van cyclohexaan met behulp van een katalysator:

De Diels-Alder-reactie van 1,3-butadieen en etheen levert ook cyclohexeen op:

Een andere mogelijkheid is de partiële hydrogenering van benzeen met behulp van een gepaste katalysator, om een hoge selectiviteit te verkrijgen voor cyclohexeen ten opzichte van het volledig gehydrogeneerd cyclohexaan.

Cyclohexeen wordt gebruikt als oplosmiddel en voor de productie van andere verbindingen, waaronder cyclohexeenoxide, adipinezuur, maleïnezuur, cyclohexanol en hydrochinon.

Cyclohexeen heeft geen indeling op EU-niveau als gevaarlijke stof: ze is niet opgenomen in de bijlage I bij de Richtlijn 67/548/EEG.

Het is een licht ontvlambare vloeistof, die onder bepaalde omstandigheden kan polymeriseren of ontplofbare peroxiden vormen. Opslag moet daarom gebeuren in gestabiliseerde toestand.

De stof is irriterend voor ogen, huid en luchtwegen. Ze kan effecten hebben op het centraal zenuwstelsel. De vloeistof ontvet de huid.




</doc>
<doc id="1414942" url="https://nl.wikipedia.org/wiki?curid=1414942" title="Ras (eiwit)">
Ras (eiwit)

Ras is de naam van zowel een eiwit als het gen dat voor dit eiwit codeert. Het ras-eiwit is een proto-oncogen. Bepaalde mutaties die het signaal constant aan zetten leiden tot ongelimiteerde celgroei en kanker.

Ras-eiwitten fungeren als "moleculaire schakelaars" die intracellulaire signaalketens controleren. De betrokken signaalketens zijn belangrijk voor het cytoskelet, celproliferatie, differentiatie en adhesie, apoptose en celmigratie.


</doc>
<doc id="1415014" url="https://nl.wikipedia.org/wiki?curid=1415014" title="Spermatofoor">
Spermatofoor

Een spermatofoor is het zaadpakketje van een mannelijk dier dat wordt afgedragen aan het vrouwelijk dier om bevruchting mogelijk te maken. Het kan gaan om uiteenlopende diersoorten, van gewervelde dieren als salamanders tot ongewervelde dieren als spinnen. 

Bij de salamanders wordt de spermatofoor na een balts, die bestaat uit een soort dansje, afgezet door het mannetje die het door de cloaca afzet op het substraat. Het vrouwtje neemt het vervolgens op in haar cloaca zodat de eitjes kunnen worden bevrucht.

Bij sommige insecten wordt de spermatofoor niet alleen gebruikt voor de zaadoverdracht, maar ook om de vrouwelijke cloaca af te sluiten zodat geen andere mannetjes meer met haar kunnen paren, wat een nageslacht van het eerste mannetje dat met haar paart vergroot. 


</doc>
<doc id="1415338" url="https://nl.wikipedia.org/wiki?curid=1415338" title="Burkittlymfoom">
Burkittlymfoom

Het burkittlymfoom is een maligne lymfoom, oftewel een kanker van het lymfevatenstelsel (in het bijzonder de B-lymfocyten). De ziekte is genoemd naar Denis Parsons Burkitt, de chirurg die de ziekte voor het eerst beschreef in 1956 toen hij werkzaam was in equatoriaal Afrika.

Een Burkittlymfoom gaat per definitie geassocieerd met een chromosomale translocatie waarbij met name het c-myc gen is aangedaan. De meest geziene variant is t(8;14)(q24;q32), zeldzamer zijn de varianten t(2;8)(p12;q24) en t(8;22)(q24;q11). Een driewegstranslocatie, t(8;14;18) is eveneens beschreven.

Het burkittlymfoom kan onderverdeeld worden in drie klinische varianten: de endemische, de sporadische en de immunodeficiëntiegeassocieerde variant.


Het is bijna onmogelijk om morfologisch (microscopische vormaspecten) een onderscheid te maken tussen deze drie klinische varianten.


</doc>
<doc id="1415443" url="https://nl.wikipedia.org/wiki?curid=1415443" title="Nigrosine">
Nigrosine

Nigrosine is een groep van synthetische kleurstoffen, waarvan de tint hoofdzakelijk zwart tot donkerblauw of donkerrood is. Het zijn fijne, kristallijne poeders.

Nigrosine wordt gevormd door nitroverbindingen (nitrobenzeen en/of nitrofenolen) samen met aniline en anilinehydrochloride te verhitten in aanwezigheid van ijzer of IJzer(III)chloride. Door de verwarmingstijd en de verhouding tussen de reagentia te variëren verkrijgt men verschillende types van nigrosine.

Nigrosinekleurstoffen zijn geen zuivere stoffen maar mengsels van verbindingen. Die hebben een molecuulstructuur afgeleid van de fenazine- (of phenazine-)structuur:

Ze worden daarom als "azine"kleurstoffen aangeduid.

Commercieel zijn drie types nigrosine verkrijgbaar: wateroplosbaar, olieoplosbaar of alcoholoplosbaar nigrosine.

N.B.: Nigrosine heeft geen EINECS-nummer.

Nigrosines waren al in de 19e eeuw bekend. "Belgian black" bijvoorbeeld was een mengsel van fijngemalen nigrosine verdeeld in het vetzuur stearinezuur.




</doc>
<doc id="1415556" url="https://nl.wikipedia.org/wiki?curid=1415556" title="Xylaan">
Xylaan

Xylaan is de naam van een uitgebreide verzameling complexe polysachariden, biologische polymeren die voorkomen in de celwand van alle landplanten en van sommige algen. Xylanen komen voor in alle delen van de planten. Het zijn de belangrijkste vertegenwoordigers van de hemicellulosegroep.

De polymeerketen van xylanen bestaat uit xylose-eenheden; de precieze chemische structuur verschilt naargelang de plantenfamilie waarvan ze afkomstig zijn. De polymerisatiegraad, d.i. het aantal xylose-eenheden in de keten, varieert ook met de herkomst en kan gaan van minder dan 100 tot meer dan 500.

Het CAS-nummer van het xylaan poly(β-D-xylopyranose[1→4]) is 9014-63-5; het EINECS-nummer is 232-760-6.

Hoewel er meer en meer wordt gezocht naar alternatieven op basis van hernieuwbare bronnen voor traditionele plastics uit petroleumchemicaliën, zijn er van xylanen nog weinig of geen commerciële toepassingen. Nochtans zijn de voorraden ervan in de natuur enorm groot: een belangrijk deel van de biomassa van planten bestaat uit xylanen. Hout van naald- en loofbomen bevat 10–15 % resp. 10–35 % xylaan. Bij eenzaadlobbigen kan dit tot 40 % gaan. Landbouwafval van onder meer granen is dus een grote potentiële bron van xylaan.

Het Zweedse bedrijf Xylophane, een spin-off van de Technische Universiteit Chalmers in Göteborg, heeft een verpakkingsfilm en -folie op basis van xylanen ontwikkeld, die geschikt is voor voedingswaren. De film zou de voedingswaren even goed beschermen tegen oxidatie als de gebruikelijke synthetische polymeren zoals polyvinylalcohol. De film bestaat uit hemicellulose (xylaan) gemengd met cellulose, andere polymeren en/of weekmakers zoals sorbitol of xylitol, is biologisch afbreekbaar en eetbaar. .



</doc>
<doc id="1416457" url="https://nl.wikipedia.org/wiki?curid=1416457" title="Ziekte van Kennedy">
Ziekte van Kennedy

De ziekte van Kennedy, ook bekend onder de naam spinobulbaire musculaire atrofie, is een progressieve (steeds erger wordende) neurodegeneratieve (aandoening van hersenen en/of ruggenmerg) ziekte die wordt veroorzaakt door een genetische (aangeboren) afwijking van het androgeen receptorgen. Door verschrompeling van bepaalde spieren krijgt de patiënt moeite met lopen, en in latere stadia problemen met slikken en spreken. Tot op heden is behandeling niet mogelijk. De meest voorkomende doodsoorzaak is longontsteking, die gerelateerd is aan de slik- en ademhalingsproblemen. De ziekte komt vrijwel uitsluitend bij mannen voor, en is zeldzaam: 1 op de 40.000 mannen. De eerste uitgebreide beschrijving van de ziekte staat op naam van de arts William R Kennedy, en werd in 1968 gepubliceerd.



</doc>
<doc id="1416612" url="https://nl.wikipedia.org/wiki?curid=1416612" title="Kleine zee-eik">
Kleine zee-eik

De kleine zee-eik ("Fucus spiralis") is een bruinwier.

De kleine zee-eik wordt 15 tot 20 cm centimeter lang en is gevorkt vertakt. De platte lamina (bladeren) van ongeveer 1 à 2 cm breed ontspringen vrijwel direct uit een hechtschijf en hebben een prominente middennerf. De thallus heeft de neiging spiraalsgewijs te draaien (vandaar de naam "fucus spiralis"), maar dit is geen betrouwbaar kenmerk. Er zijn geen gasblazen.

Deze soort lijkt op "Fucus vesiculosus" var. "evesiculosus".

De normale kleur is olijfbruin.

De voortplantingsorganen vormen afgeronde zwellingen aan de uiteinden van de takken, gewoonlijk in paren, elk met een smal, plat en steriel randje.

Hoog in het intergetijdengebied op rotsen, stenen en strandhoofden. Deze soort vormt daar een aparte band, net onder die van groefwier "Pelvetia canaliculata" - Linnaeus), maar boven blaaswier ("Fucus vesiculosus").

Algemeen op de kusten van West-Europa, de Britse Eilanden, de Canarische Eilanden en de noordoostelijke kusten van Amerika.



</doc>
<doc id="1416631" url="https://nl.wikipedia.org/wiki?curid=1416631" title="Fucus">
Fucus

Fucus of zee-eik is een geslacht van bruinwieren die in de intergetijdenzone voorkomen op harde substraten. Hun thalli zijn parenchymatisch en taai. Hun laminae zijn afgeplat, subdichotoom en voorzien van een middennerf en van haartoefjes verspreid over het oppervlak. De voortplantingsstructuren zijn beschut in conceptacula die gegroepeerd zijn in eindelingse receptacula.




</doc>
<doc id="1416648" url="https://nl.wikipedia.org/wiki?curid=1416648" title="Bruinwieren">
Bruinwieren

De bruinwieren (Phaeophyta) zijn algen (wieren). Het zijn meercellige Chromalveolata die zeer groot kunnen worden. Zo wordt "Macrocystis" langs de Californische kust tot 60 meter lang. De groene kleur van het chlorophyl is verdrongen door het bruine pigment fucoxanthine. Hierdoor varieert hun kleur van bleekbruin tot donkerbruin of zijn ze soms zelfs zwartig. Sommige vertegenwoordigers vertonen kenmerkende drijfblazen.

De meeste soorten zijn marien. Slechts weinig soorten kunnen verdunning door zoet water of warmer water verdragen. Daarom komen er maar weinig soorten voor in de warmere Middellandse Zee. Slechts vijf genera van de 265 zijn zoetwaterbewoners. Een aantal van de beter bekende Bruinwieren markeren de verticale kustzonering. Kombu, wakame, zeespaghetti, kelp, arame, hijiki, zeepalm en blaaswier zijn enkele bekende bruinwieren.



</doc>
<doc id="1416678" url="https://nl.wikipedia.org/wiki?curid=1416678" title="Fucales">
Fucales

Fucales is een orde van bruinwieren.



</doc>
<doc id="1416680" url="https://nl.wikipedia.org/wiki?curid=1416680" title="Fucaceae">
Fucaceae

De Fucaceae zijn een familie van bruinwieren. Deze familie telt 7 genera, waarvan het genus Fucus het belangrijkste is en enkele bekende zeewieren omvat.




</doc>
<doc id="1416692" url="https://nl.wikipedia.org/wiki?curid=1416692" title="Chloorprotixeen">
Chloorprotixeen

Chloorprotixeen is een antipsychoticum dat is afgeleid van thioxantheen. Het wordt gebruikt voor de behandeling van psychosen, ernstige vormen van opwinding en onrust of manie. Het middel is sinds 1959 op de markt, in Nederland onder de naam Truxal.



</doc>
<doc id="1416974" url="https://nl.wikipedia.org/wiki?curid=1416974" title="Gezaagde zee-eik">
Gezaagde zee-eik

De gezaagde zee-eik ("Fucus serratus") is een bruinwier.

Dit wier kan ongeveer 30 tot 50 cm lang worden. Gezaagde zee-eik vertoont een middenrib maar geen gasblazen. De thallus vertoont een kenmerkende gezaagde rand.

De gezaagde zee-eik is olijfbruin. Naar de toppen met de voortplantingsorganen toe, is het wier wat lichter en minder groen. De mannelijke planten zijn meer oranje.

De voortplanting is geslachtelijke en ongeslachtelijk. Er zijn mannelijke en vrouwelijke planten. In tegenstelling tot andere soorten van het geslacht Fucus, is het voortplantingsgedeelte naar de top van de takken toe niet sterk gezwollen en omringd door een, eveneens gezaagde, smalle rand.

De gezaagde zee-eik vormt een aparte band op rotssubstraat, laag in het intergetijdengebied. Het vormt een vegetatieband onder blaaswier ("Fucus vesiculosus") of knotswier ("Ascophyllum nodosum") en boven suikerwier ("Laminaria"). De exemplaren die aan de branding zijn blootgesteld hebben smallere bandvormige delen dan deze die langs beschutte kusten voorkomen.

In Nederland komt de Gezaagde zee-eik tamelijk algemeen tot zeer algemeen voor in Zeeland, de Hollandse kust en de Waddenzee.



</doc>
<doc id="1417088" url="https://nl.wikipedia.org/wiki?curid=1417088" title="Ziekte van Tangier">
Ziekte van Tangier

De ziekte van Tangier is een zeer zeldzame erfelijke aandoening die gekenmerkt wordt door een sterk verlaagde waarde van het "high-density-lipoproteïne" (HDL, ook wel "goede cholesterol" genoemd) in de bloedsomloop. Over de gehele wereld lijden slechts 50 personen aan de ziekte. De aandoening is vernoemd naar de plaats Tangier in de Amerikaanse staat Virginia waar de ziekte ontdekt is.

HDL worden gevormd wanneer apolipoproteïne A1 (apoA1) samenklit met cholesterol en fosfolipiden. Het cholesterol en de fosfolipiden stammen uit de cellen (intracellulaire oorsprong) en worden door het ABCA1-transporteiwit buiten de cellen gebracht. Bij mensen met de ziekte van Tangier is deze ABCA1-transporter defect waardoor cholesterol niet meer uit de cellen kan getransporteerd worden. Dit leidt tot de stapeling van cholesterol in verscheidene weefsels. Een verminderde waarde van HDL in het bloed wordt ook wel hypoalfalipoproteïnemie genoemd.

Mensen met de aandoening hebben slechts licht verhoogde vetwaardes in het bloed (milde hypertriglyceridemie) en stoornissen in de zenuwfunctie (neuropathie). De tonsillen zijn eveneens aangedaan; ze hebben een gele of oranje kleur en zijn extreem vergroot. Daarnaast komt binnen de patiëntenpopulatie atherosclerose voor op jonge leeftijd. Andere tekenen van de ziekte zijn een vergrote milt (splenomegalie), een vergrote lever (hepatomegalie) en vroegtijdig hart- en vaatlijden.

Mutaties van het chromosoom 9q31 leiden tot een defecte ABCA1-transporter. Deze mutaties hinderen ABCA1 in het cholesterol- en fosfolipidetransport uit de cellen naar het bloed, waar ze opgepikt worden door ApoA1. Daardoor circuleert minder HDL, wat een risicofactor is voor hart en bloedvaten door het dichtslibben van de coronairarteriën. Daarnaast kan de cholesterolstapeling in de cellen toxisch zijn, wat en een verminderde celfunctie en celdood kan veroorzaken.

De aandoening wordt volgens een autosomaal recessief patroon overgeërfd. Dit wil zeggen dat beide allelen aangedaan moeten zijn, vooraleer de ziekte zich manifesteert. Dragers van de ziekte (met een normaal allel en een afwijkend allel) vertonen de ziekte niet.


</doc>
<doc id="1417147" url="https://nl.wikipedia.org/wiki?curid=1417147" title="Cyfluthrin">
Cyfluthrin

Cyfluthrin (ISO-naam) is een insecticide dat behoort tot de groep van pyrethroïden. Dit zijn verbindingen met een structuur die gelijkt op die van pyrethrine, een insecticide van natuurlijke oorsprong.

Cyfluthrin is een mengsel van vier diastereomeren. Beta-cyfluthrin is een specifiek mengsel van cyfluthrin-isomeren, dat zijn eigen ISO-naam heeft gekregen.

Cyfluthrin is ontwikkeld door het Duitse chemieconcern Bayer en kwam in het begin van de jaren '80 van de 20e eeuw op de markt.

Cyfluthrin is een niet-systemisch insecticide met contact- en maagwerking. Cyfluthrin heeft zoals de andere pyrethroïden een neurotoxisch effect op de insecten.

Het wordt gesproeid op land- en tuinbouwgewassen ter bestrijding van o.a. bladluizen, bladvretende rupsen, kevers, witte vliegen en mineermotten. Het is echter niet selectief voor deze soorten en is ook giftig voor bijen.

Het bestaat ook als een "pour-on"-oplossing voor de bescherming van runderen tegen vliegen en luizen; die moet op de rug, tussen de schouders worden aangebracht. De beweging van de dieren zorgt er dan voor dat de stof verder over het lichaamsoppervlak verspreid wordt.

In de Europese Unie is cyfluthrin opgenomen in de bijlage I bij de "pesticiden"richtlijn 91/414/EEG, voor een periode tot 31 december 2013 (verlengbaar). De lidstaten van de unie mogen dus producten met deze stof erkennen. In België zijn onder andere "Bayofly Pour-on" voor gebruik bij runderen en "Baythroid" voor gebruik op land- en tuinbouwgewassen erkend.

Cyfluthrin is vrijwel onoplosbaar in water (ca. 2 microgram per liter). Het is niet ontvlambaar.

Cyfluthrin is giftig bij opname door de mond. Contact met de huid kan irriterende of allergische reacties veroorzaken.

Cyfluthrin wordt slechts langzaam afgebroken in de bodem of in grondwater. Het is tevens giftig voor waterorganismen.




</doc>
<doc id="1417198" url="https://nl.wikipedia.org/wiki?curid=1417198" title="Suikerwier">
Suikerwier

Suikerwier ("Saccharina latissima" synoniem: "Laminaria saccharina") is een bruinwier dat ongeveer 4 m lang kan worden. De stengel is slank en kort. Het blad is lintvormig, met golvende randen.

Groeit in diepe poelen en op laagwaterniveau langs beschutte kusten, vaak samen met "Laminaria digitata" (Vingerwier). Het vormt een kenmerkend substraat voor de mosdiertjes "Celleporella".

In Nederland plaatselijk vrij algemeen in de Oosterschelde, bij Huisduinen, in het Marsdiep en bij West-Terschelling.

De alg wordt gebruikt als bron van mannitol, dat als een witte laag poedersuiker op de bladen verschijnt wanneer de alg opdroogt. De bladen worden zacht en slap wanneer ze in opgedroogde toestand in vochtige lucht worden opgehangen. Vanaf voorjaar 2011 wordt er door de universiteit van Wageningen op experimentele basis suikerwier verbouwd op een zeeboerderij in de Oosterschelde. Zomer 2014 is voor het eerst suikerwier voor consumptie geoogst.



</doc>
<doc id="1417359" url="https://nl.wikipedia.org/wiki?curid=1417359" title="Rotswier">
Rotswier

Rotswier ("Cladophora rupestris") is een groenwier uit de klasse Bryopsidophyceae. Naargelang de streek wordt het ook wel takwier of donkergroen rotswier genoemd.

Rotswier is een stuk kleiner dan veel andere soorten van dit geslacht maar waarschijnlijk wel de best herkenbare. Het vormt struikjes die uit een groot aantal afzonderlijke draden bestaan. Dit wier bereikt een lengte van 10 tot 20 cm.

De Middellandse Zee-soort "Cladophora pellucida" wordt langer en heeft een fijnere structuur.

Zeer donkergroen.

Koloniseert grotere oppervlakken door scheuten vanuit de basis, die op enige afstand weer nieuwe bosjes wier vormen.

Rotswier komt voor op stenen en rotsen in het intergetijdengebied en vlak daarboven: vaak als een dikke, groene mosbedekking onder grotere bruinwiersoorten.

Komt voor in Noord-West Europa en is zeer algemeen in Zeeland, langs de Hollandse kust en in de Waddenzee.


</doc>
<doc id="1417739" url="https://nl.wikipedia.org/wiki?curid=1417739" title="Jan Yperman">
Jan Yperman

Jan Yperman was een middeleeuwse chirurgijn, die waarschijnlijk leefde van 1260 tot ongeveer 1332, begin 14e eeuw. Hij genoot zijn opleiding in Parijs en was verbonden aan het Ieperse Belle-Godshuis. 

Hij schreef twee werken in het begin van de jaren 1300 over heelkunde en interne geneeskunde. Deze manuscripten kenden een verborgen bestaan tot op het einde van de negentiende eeuw, toen ze in Londen terug opdoken. In zijn tijd was hij een pionier en vernieuwer op vlak van chirurgie en geneeskunde.

In 2005 verscheen een boek over hem.

Een aantal zaken zijn naar Jan Yperman genoemd:


</doc>
<doc id="1417834" url="https://nl.wikipedia.org/wiki?curid=1417834" title="Familiaire hypercholesterolemie">
Familiaire hypercholesterolemie

Familiaire hypercholesterolemie (afgekort: FH) is een genetische aandoening die gekarakteriseerd wordt door hoge cholesterolniveaus. Voornamelijk het low-density-lipoproteïne (LDL cholesterol) is sterk verhoogd wat leidt tot vroegtijdig hart- en vaatlijden. Patiënten met FH hebben mutaties in het LDLR-gen dat codeert voor de LDL-receptor. Deze LDL-receptor verwijdert in de normale situatie het LDL uit de bloedsomloop. Daarnaast kan ook een mutatie opgetreden zijn in het gen dat codeert voor het apolipoproteïne B (ApoB). ApoB is het gedeelte van LDL dat interactie aangaat met de LDL-receptor. Patiënten met een normale en een abnormale kopie van het LDLR-gen (heterozygoten) vertonen vaak voortijdig hart- en vaatlijden (rond het 30e à 40e levensjaar). Heterozygote FH erft autosomaal dominant over. Patiënten met twee abnormale kopieën van het LDLR-gen (homozygoten) kunnen reeds in de kindertijd hart- en vaatlijden ondervinden. Hartinfarcten voor het 20e levensjaar kunnen bij deze patiënten voorkomen. Eén op de 500 neonati hebben heterozygote FH, homozygote FH is veel zeldzamer (1 op een miljoen nieuwgeborenen).

De behandeling van heterozygote FH gebeurt normaalgezien met statinen of andere cholesterolverlagende middelen. Homozygote FH reageert doorgaans niet op farmacotherapie. Bij hen dient men over te gaan tot LDL-aferese (het verwijderen van LDL op een analoge manier als bij dialyse) of meer zelden, levertransplantatie.

Hoge cholesterolwaardes veroorzaken doorgaans weinig symptomen. Cholesterol kan opgeslagen worden in verscheidene locaties die van buitenaf zichtbaar zijn, bijvoorbeeld gele vlekken rond de oogleden (xanthelasma palpebrarum), een witte ring rond de buitenste rand van de iris (arcus lipoides) en bobbels op pezen (xanthoom).

De toegenomen cholesteroldepositie in de wand van slagaders leidt tot atherosclerose, de onderliggende oorzaak van hart- en vaatlijden. Dit treedt voornamelijk op in de kransslagaders van het hart. Meer zeldzaam is atherosclerose in de slagaders van de hersenen en de perifere slagaders:

Wanneer vetten de aortaklep (de hartklep tussen het linker ventrikel en de aorta) kan aortaklepstenose optreden. In meer den 50% van de homozygote FH-patiënten (maar bijna niet bij heterozygoten) komt een vernauwing van de aorta voor boven het niveau van de aortaklep (supravalvulaire aortastenose). Aortastenose wordt gekarakteriseerd door kortademigheid, borstpijn en episodes van duizeligheid of flauwvallen.

Het risico op atherosclerose neemt toe met de leeftijd, bij roken, bij diabetici, hypertensie en een familiaal risico op hart- en vaatlijden.

Achter het klinisch beeld van FH gaat een complex genetisch patroon schuil. Het LDLR-gen is gelegen op chromosoom 19. Meer dan 900 mutaties werden geïdentificeerd die ondergebracht kunnen worden in vijf klassen:

Cholesterolwaardes kunnen nagegaan worden als onderdeel van een lichamelijk onderzoek. Dit zal zeker gebeuren wanneer externe tekenen (bv xanthelasma en xanthoma) opgemerkt worden, wanneer zich tekenen voordoen van hart- en vaatlijden en er een familielid is met FH. Er wordt een patroon gevonden dat volgens de Fredrickson-classificatie kan ingedeeld worden als hyperlipoproteïnemie type II met volgende kenmerken:
De verhoogde LDL-waarde bevindt zich meestal boven het 95e percentiel (dat wil zeggen dat 95% van een gezonde populatie een lagere LDL-waarde heeft). 25% van de patiënten met een mutatie in ApoB hebben echter waardes die onder deze grens liggen.

Op basis van het verhoogde LDL kan genetisch getest worden voor mutaties van de LDL-receptor (gecodeerd door het LDLR-gen) en van het apolipoproteïne B (ApoB). In 50 tot 80% van de gevallen worden mutaties ontdekt. Patiënten waarbij geen mutaties ontdekt worden hebben doorgaans hogere triglycerideniveaus (deze zijn normaal bij FH-patiënten). Zeer waarschijnlijk dragen andere factoren bij aan hun hoge cholesterolwaardes (bv. metabool syndroom).

FH dient onderscheiden te worden van familiaire gecombineerde hyperlipidemie en polygenetische hypercholesterolemie.


</doc>
<doc id="1418545" url="https://nl.wikipedia.org/wiki?curid=1418545" title="Familiaire dysbètalipoproteïnemie">
Familiaire dysbètalipoproteïnemie

Familiaire dysbètalipoproteïnemie (FD, of type-III hyperlipoproteïnemie) is een erfelijke aandoening waarbij het cholesterolmetabolisme gestoord is. De genetische afwijking betreft het apolipoproteïne E (ApoE) waardoor VLDL-cholesterol niet in de cellen kan opgenomen worden. Deze patiënten vertonen zowel verhoogde triglyceride- als verhoogde cholesterolwaarden in het bloed.

Patiënten met dysbètalipoproteïnemie hebben verhoogde cholesterol- en triglyceridewaardes in het bloed. Ze hebben een hoog risico om vroegtijdig cardiovasculaire complicaties te ontwikkelen. Ook perifeer vasculair lijden komt bij deze patiënten meer voor. De reden hiervan is op dit moment niet duidelijk.

Apolipoproteïne E (ApoE) is een apoproteïne dat voorkomt in chylomicronen. Een chylomicron is een groot lipoproteïne dat voedingsvetten van de enterocyten (cellen van de dunne darm) transporteert naar ander locaties in het lichaam zoals de lever, vetweefsel, het hart, en de spieren. Een chylomicron bestaat uit cholesterol, vetten, fosfolipiden en apolipoproteïne B en E. De vetten (triglyceriden) worden door lipoproteïnelipase (in de haarvaten) uit het chylomicron gehaald. De resten ven het chylomicron ("remnants" genaamd) worden door de lever opgenomen.

Belangrijk voor deze opname is apolipoproteïne E dat aanwezig is in het chylomicron en bindt aan een specifieke receptor in de lever. Er bestaan drie genetische varianten van ApoE: ApoE2, ApoE3 en ApoE4. ApoE2 bindt niet goed aan de LDL-receptor, APOE3 en APOE4 daarentegen wel. Het slecht binden aan de LDL-receptor leidt ertoe dat de chylomicronen niet in de lever kunnen opgenomen worden. De drie allelen (E2, E3 en E4) komen in alles zes mogelijke combinaties voor (E2/E2, E2/E3, E2/E4, E3/E3, E3/E4, E4/E4). In ongeveer 1% van de algemene populatie en in bijna alle personen met dysbètalipoproteïnemie komt het type E2/E2 (homozygoot type E2) voor.

Het hebben van het E2/E2-profiel leidt niet linea recta naar de aandoening. 96% van de E2-homozygoten hebben immers geen dysbètalipoproteïnemie wat erop wijst dat andere factoren in het spel zijn (overerving met verminderde penetrantie). Deze andere factoren kunnen zowel andere genen als omgevingsfactoren zijn.


</doc>
<doc id="1418597" url="https://nl.wikipedia.org/wiki?curid=1418597" title="Childhood Autism Rating Scale">
Childhood Autism Rating Scale

Childhood Autism Rating Scale (CARS) is een test die ontwikkeld is voor het onderzoek naar autisme. Het onderzoek wordt afgenomen door een onderzoeker, waarbij op 15 gedragsaspecten punten (variërend van 1 tot en met 4) gegeven kunnen worden. 

De aspecten zijn:


</doc>
<doc id="1418727" url="https://nl.wikipedia.org/wiki?curid=1418727" title="Polsdruk">
Polsdruk

De polsdruk bij een bloeddrukmeting is het verschil tussen de boven- en onderdruk. De bloeddruk in de slagaders is maximaal tijdens de contractie van de hartkamer. De polsdruk hangt af van de kracht waarmee het hart samentrekt, van de elasticiteit van de vaten, en van het gemak waarmee het bloed weg kan stromen.



</doc>
<doc id="1419271" url="https://nl.wikipedia.org/wiki?curid=1419271" title="Anesthesiemedewerker">
Anesthesiemedewerker

Een anesthesiemedewerker, anesthesie-assistent of anesthesieverpleegkundige is een persoon die samen met de anesthesioloog of anesthesist een anesthesieteam vormt. 

Een anesthesiemedewerker is opgeleid om de anesthesioloog te assisteren bij alle voorkomende taken bij het voorbereiden, toedienen en onderhouden van de verschillende vormen van anesthesie. Hij of zij controleert en bewaakt zelfstandig en continue de vitale functies van de patiënt tijdens de operatie, zoals ademhaling, bloedcirculatie, bewustzijn en temperatuurregulatie. Tot op zekere hoogte kan, mag en moet bij een eventuele afwijking, de anesthesiemedewerker (snel) zelfstandig ingrijpen, in afwachting van de komst van de anesthesioloog.
Een anesthesiemedewerker kan lid zijn van een reanimatieteam. In geval van acute noodzaak tot reanimeren binnen het ziekenhuis wordt zo'n team opgeroepen om zorg te verlenen.

In Nederland kan iemand na het behalen van het havo-diploma of een mbo -4 diploma een driejarige initiële opleiding hbo-opleiding tot anesthesiemedewerker volgen. Het is ook mogelijk om de opleiding te volgen met een diploma verpleegkunde. Een anesthesiemedewerker met een verpleegkundige achtergrond wordt in Nederland meestal anesthesieverpleegkundige genoemd.

In België kan iemand alleen anesthesiemedewerker worden als hij of zij het diploma verpleegkunde bezit.

In de Verenigde Staten moet men buiten het diploma verpleegkunde ook nog een bacheloropleiding gevolgd hebben, daarna kan een 1 à 1,5-jarige opleiding tot anesthesiemedewerker gevolgd worden.


</doc>
<doc id="1419287" url="https://nl.wikipedia.org/wiki?curid=1419287" title="Trisomie 22">
Trisomie 22

Trisomie 22 is een genetische aandoening waarbij er drie hele kopieën van chromosoom 22 aanwezig zijn in elke lichaamscel in plaats van twee. Dit leidt bijna altijd tot sterfte van de vrucht tijdens de zwangerschap of vlak na de geboorte.

Er kan ook sprake zijn van een mozaïek trisomie 22. In dat geval zijn niet in alle lichaamscellen 3 chromosomen 22 aanwezig en is de overlevingskans groter.

De kenmerken zijn zeer divers en groot in aantal. Een aantal van de kenmerken kunnen zijn:

Als er slechts een stukje van het chromosoom 22 in drievoud aanwezig is in alle lichaamscellen dan is er sprake van een
partiële trisomie 22 ofwel cat-eyesyndroom.


</doc>
<doc id="1419299" url="https://nl.wikipedia.org/wiki?curid=1419299" title="Benzalchloride">
Benzalchloride

Benzalchloride is een gechloreerde organische verbinding met als brutoformule CHCl. De stof komt voor als een kleurloze vloeistof met een scherpe geur. Ze is vrijwel onoplosbaar in water.

Benzalchloride werd in 1848 voor het eerst bereid door de Franse scheikundige Auguste Cahours (1813-1891). Het wordt gevormd door reactie tussen benzaldehyde en fosforpentachloride of -bromide.

Tegenwoordig wordt benzalchloride bereid door de reactie van vloeibaar tolueen met chloor. De reactieomstandigheden moeten zodanig zijn dat de chlorering gebeurt op de zijketen en niet op de benzeenring van tolueen. De reactie gebeurt bij verhoogde temperatuur en onder invloed van actinisch licht. De reactie verloopt via vrije radicalen in een kettingreactie. Het reactiemechanisme bestaat uit 3 fasen: initiatie, propagatie en terminatie.

Tijdens de initiatie treedt vorming van vrije radicalen op: het licht splitst de chloormoleculen in twee chloorradicalen:

Een vrij chloorradicaal is zeer reactief en botst met een tolueenmolecule. Daardoor zal er een waterstofatoom afgesplitst worden en wordt een molecule waterstofchloride gevormd, terwijl het tolueenmolecule geradicaliseerd wordt:

Dit tolueenradicaal kan op zijn beurt reageren met een molecule dichloor, waardoor er een molecule benzylchloride ontstaat en een nieuw chloorradicaal:

Dit benzylchloride kan op dezelfde manier in een radicaal omgezet worden door botsing met een chloorradicaal en vervolgens tot benzalchloride. Benzalchloride kan op dezelfde wijze omgezet worden tot benzotrichloride.

De kettingreactie stopt tijdens de terminatiestap wanneer twee radicalen met elkaar reageren, zoals bijvoorbeeld:

Om de vorming van vrije radicalen te bevorderen kan men fosforverbindingen of peroxiden aan het reactiemengsel toevoegen.

Benzalchloride wordt vooral gebruikt om door hydrolyse benzaldehyde te bereiden:

Benzalchloride is zeer irriterend voor de ogen, de huid en de luchtwegen. De stof is waarschijnlijk kankerverwekkend voor de mens.

De dampen kunnen explosieve mengsels vormen in de lucht (explosiegrenzen: 1,1-11 volumeprocent).


</doc>
<doc id="1419374" url="https://nl.wikipedia.org/wiki?curid=1419374" title="Cat-eyesyndroom">
Cat-eyesyndroom

Het cat-eyesyndroom (letterlijk: kattenoogsyndroom) is een aangeboren afwijking waarbij de korte 'p'-arm en een gedeelte van de lange 'q'-arm van het chromosoom 22 drie of vier keer aanwezig is in alle lichaamscellen.
Er is dan dus sprake van een partiële trisomie of partiële tetrasomie.

Het meest opvallende kenmerk van het cat-eyesyndroom is de oogafwijking: 'coloboma iridis'. Deze oogafwijking kan ervoor zorgen dat de iris niet meer rond is maar langwerpig (verticaal), wat doet denken aan kattenogen. Hoewel de naam van dit syndroom duidelijk refereert aan dit bijzondere kenmerk, is dit kenmerk lang niet altijd aanwezig bij personen met dit syndroom.




</doc>
<doc id="1419885" url="https://nl.wikipedia.org/wiki?curid=1419885" title="Furosemide">
Furosemide

Furosemide ("Lasix") is een lisdiureticum (vochtafdrijvend middel) dat onder meer gebruikt wordt bij de behandeling van oedeem bij hartfalen, levercirrose, nierfalen en nefrotisch syndroom. Furosemide wordt ook ingezet als bloeddrukverlagend middel. In zeer lage dosering wordt furosemide ook voorgeschreven ter bestrijding van het premenstrueel syndroom.

Evenals verschillende andere diuretica staat furosemide op de lijst van verboden middelen in verband met doping. Furosemide maskeert de aanwezigheid van verschillende dopingmiddelen.

Verder zorgt Furosemide voor een verhoogd urinezuurgehalte en kan daardoor tot jichtaanvallen leiden.


</doc>
<doc id="1419968" url="https://nl.wikipedia.org/wiki?curid=1419968" title="Di-ethylsulfaat">
Di-ethylsulfaat

Di-ethylsulfaat is de di-ethylester van zwavelzuur. Het is een olieachtige, kleurloze vloeistof die reageert in contact met water. Aan de lucht blootgesteld wordt ze bruin.

Industrieel gebeurt de bereiding van di-ethylsulfaat door de reactie van zwavelzuur met etheen:

Di-ethylsulfaat is een intermediair bij de synthese van andere stoffen, zoals kleurstoffen, geneesmiddelen en producten voor het verbeteren van textiel en papier. Di-ethylsulfaat wordt met name ingezet voor het synthetiseren van quaternaire verbindingen en als alkyleringsmiddel.

Di-ethylsulfaat is kankerverwekkend gebleken bij dierproeven en is het waarschijnlijk ook bij de mens. De stof kan ook erfelijke genetische afwijkingen veroorzaken.

Het is een corrosieve stof die bij huidcontact brandwonden kan veroorzaken. Bij inhalatie kan er longoedeem ontstaan.

Di-ethylsulfaat ontleedt bij verhitting, waarbij onder andere etheen en zwaveloxiden ontstaan. In water hydrolyseert het tot ethanol en zwavelzuur.



</doc>
<doc id="1419979" url="https://nl.wikipedia.org/wiki?curid=1419979" title="Herman Corijn">
Herman Corijn

Herman Corijn (Aalst, 3 juni 1920 - Mortsel, 10 maart 1996) was een Vlaams historicus.

Corijn was hoogleraar aan de Universiteit Antwerpen. Hij was tevens (ere)voorzitter van de raad van bestuur van de Vrije Universiteit Brussel. Tevens was hij (ere)inspecteur-generaal van het secundair onderwijs. Voordien leraar geschiedenis aan de Normaalschool van Lier, Directeur van de normaalschool te Hasselt en inspecteur Geschiedenis secundair onderwijs.

Corijn was overtuigd vrijmetselaar en (ere)voorzitter van het Humanistisch Verbond. Hij was lid van het beschermcomité van de Vlaamse Vereniging Recht op Waardig Sterven.

Zijn privéarchief is ondergebracht in het Karel Cuyperscentrum van de VUB. Jaarlijks vindt er aan deze universiteit een volleybalwedstrijd plaats te zijner gedachtenis, de wisselbeker Herman Corijn.

Herman Corijn was gehuwd en heeft een zoon, Eric Corijn, en een dochter. Hij werd gecremeerd.


</doc>
<doc id="1420415" url="https://nl.wikipedia.org/wiki?curid=1420415" title="Dierennest">
Dierennest

Een dierennest, vaak kortweg nest genoemd, wordt door verschillende dieren gebouwd.

Het nest van een roofvogel wordt een "horst" genoemd.



</doc>
<doc id="1421378" url="https://nl.wikipedia.org/wiki?curid=1421378" title="Benzylchloride">
Benzylchloride

Benzylchloride is een organische verbinding met als brutoformule CHCl. De stof komt voor als een kleurloze vloeistof met een stekende geur. Het is een derivaat van tolueen, waarin één waterstofatoom in de methylgroep (dit is op de zogenaamde α-positie) vervangen is door een chlooratoom; vandaar de alternatieve naam α-chloortolueen.

Benzylchloride wordt gevormd in de fotochlorering van tolueen, dit is de reactie van tolueen en chloor onder invloed van licht, gevolgd door zuivering en scheiding. Naast benzylchloride wordt er in de fotochlorering ook benzalchloride, benzotrichloride en zwaardere nevenproducten gevormd.

Benzylchloride wordt in de chemische industrie verwerkt tot andere producten, vooral benzylalcohol. Het is een bouwsteen bij de synthese van weekmakers (bijvoorbeeld benzylbutylftalaat), van farmaceutische stoffen, parfums en vulkaniseerversnellers.

Bij verbranding ontstaat het giftige en corrosieve zoutzuur (HCl). De dampen van benzylchloride zijn zwaarder dan lucht en kunnen explosieve mengsels in lucht vormen (explosiegrenzen: 1,1 tot 14 volumepercent).

In water hydrolyseert de stof, waarbij benzylalcohol en zoutzuur gevormd worden. Het is een vluchtige stof en bij blootstelling aan de dampen kan deze hydrolyse ook aan de slijmvliezen plaatsvinden, wat irriterend en traanverwekkend werkt. Inademing van de damp kan ook longoedeem veroorzaken.

Benzylchloride is kankerverwekkend gebleken bij dierproeven. Voor mensen zijn onvoldoende gegevens beschikbaar; daarom is de stof ingedeeld als mogelijk kankerverwekkend (IARC-klasse 2).


</doc>
<doc id="1421685" url="https://nl.wikipedia.org/wiki?curid=1421685" title="4 K-model">
4 K-model

Het 4 K-model is een behandelmethode, die vaak ingezet wordt bij patiënten die aan het Korsakov-syndroom lijden. De methode is ontworpen in 1990 door verpleegkundige Hans Lindenhoff, met als doel een bepaalde structuur van omgang te bieden waardoor de patiënt zich veilig voelt, maar ook duidelijkheid en zekerheid ervaart in het dagelijks leven. Het 4K-model vormt de basis van een directieve benadering.

Mensen die aan het syndroom van Korsakov lijden vereisen een speciale benadering. Doordat mensen met dit syndroom niet zelf structuur kunnen aanbrengen in hun leven, is professionele begeleiding van belang. Lindenhoff heeft hiervoor het "4 K-model" ontworpen, bestaande uit eigenlijk één K en drie C's, volgens de huidige spelling:

Het "4 K-model" wordt tevens toegepast in de gehandicaptenzorg, specifiek bij cliënten die vragen om duidelijkheid en structuur, of een rem nodig hebben in hun gedrag naar anderen.

Andere factoren die van belang zijn voor het realiseren van veiligheid zijn:

Voorkómen moet worden dat de bejegening als autoritair, bemoeizucht of betuttelend wordt ervaren door de patiënt. Juist dan zal de patiënt stress gaan ervaren en zich verzetten. Een geïrriteerde of afwijzende houding zal in zo’n geval angst en agressie doen toenemen. Er wordt dan ook wel een 5e K (Kreativiteit) en een R (Respectvol) toegevoegd. Een meer meegaande en tegemoetkomende houding naast een sturende, directieve benadering werkt het beste. Het samengaan van de directieve benadering met echt luisteren naar de patiënt vanuit een invoelende houding wordt ook ‘empathisch-directieve’ benadering genoemd. Ook blijven de Kerncondities van de hulpverlening van belang.

Voor patiënten zijn er de risico's:

Voorwaarde is dat de mantelzorger(s) vooraf van alle belangrijke beslissingen op de hoogte worden gesteld en de besluitvorming bij hen ligt.



</doc>
<doc id="1422050" url="https://nl.wikipedia.org/wiki?curid=1422050" title="Dutasteride">
Dutasteride

Dutasteride is een middel dat het humane 5-alfa-reductase (aanwezig in de haarfollikels) remt, en de perifere omzetting van testosteron naar het androgene (en meer potente) dihydrotestosteron (DHT) blokkeert. Hierdoor daalt de hoeveelheid DHT in het bloed, hetgeen het proces van haaruitval zou moeten remmen. De verhouding tussen de concentraties testosteron en dihydrotestosteron zal veranderen binnen de normaal waarden.
Dutasteride zou effectief moeten zijn bij de bestrijding van alopecia androgenetica bij mannen. Echter, GSK heeft de onderzoeksresultaten nooit officieel gepubliceerd. Op basis van theoretische modellen kan men verwachten dat het gebruik van dutasteride een positief effect zou hebben en zou zowel de uitval van haren op het hoofd tegengaan als hergroei kunnen stimuleren. Er wordt verondersteld om zo snel mogelijk met de behandeling te beginnen om het wijken van de haarlijn te stabiliseren. Verder zorgt het voor een afname van de omvang van de prostaat na één tot zes maanden.

De stof dutasteride is ontwikkeld door de farmaceutische gigant GlaxoSmithKline (GSK). De resultaten van finasteride bij de aandoening benigne prostaathypertrofie (BPH, goedaardige prostaatvergroting) vielen tegen; daarom wilde GSK een alternatief middel ontwikkelen. Bij BPH speelt, net als bij androgenetisch haarverlies, het mannelijk hormoon DHT een grote rol. Het middel dat er moest komen moest efficiënter de DHT-waarden verlagen dan finasteride.

Hoewel finasteride en dutasteride een vergelijkbare werking hebben, is dutasteride effectiever in het verlagen van DHT-waarden. Dit heeft twee redenen.
Bij dagelijkse inname van 0,5mg neemt de productie van DHT gemiddeld met 93% af (vergelijk: finasteride zorgt voor een afname van 70% DHT). De stof blijft ook veel langer in het bloed aanwezig. Is de helft van de stof finasteride al binnen 8 uur afgebroken, bij dutasteride duurt dit gemiddeld 240 uur (10 dagen).

In november 2001 werd dutasteride door de Amerikaanse FDA goedgekeurd als medicijn tegen BPH, en het kwam op de markt onder de naam Avodart. In Nederland kwam het middel pas in 2003 op de markt. Het middel is door GSK ook succesvol getest voor behandeling van alopecia, maar bij gebrek aan commercieel potentieel nooit als zodanig op de markt gebracht.



</doc>
<doc id="1422227" url="https://nl.wikipedia.org/wiki?curid=1422227" title="Vestibuliferida">
Vestibuliferida

Vestibuliferida is een orde in de klasse "Litostomatea". De orde wordt gekenmerkt doordat alle soorten trilhaardiertjes die onder deze orde vallen een vestibulum hebben. Een vestibulum is een diepe inham in de cel die dient als mond en begroeid is met cilia (trilhaartjes).




</doc>
<doc id="1422476" url="https://nl.wikipedia.org/wiki?curid=1422476" title="Nest (worp)">
Nest (worp)

Een nest is een groep nakomelingen die in één nest zijn geboren en tezamen zijn grootgebracht. Of het zijn de eieren die in een nest liggen en nog niet zijn uitgekomen.

Men spreekt bijvoorbeeld van een nest eieren, een nest kuikens, een nest puppy's enz.


</doc>
<doc id="1422827" url="https://nl.wikipedia.org/wiki?curid=1422827" title="Philip Anderson (medicus)">
Philip Anderson (medicus)

Philip Carr Anderson (Grand Rapids (Michigan), 25 december 1930 - Columbia (Missouri), 31 oktober 2000) was een Amerikaans hoogleraar en arts.

Anderson studeerde aan de Universiteit van Michigan waar hij in 1955 afstudeerde als arts. Hierna ging hij werken als arts-assistent in opleiding in het St. Luke's Hospital in Cleveland, Ohio en daarna diende hij twee jaar als militair arts in het Navy Medical Corps van de Amerikaanse marine. Hierna rondde hij zijn coschappen af en ging onderzoek doen aan de universiteit.

In 1963 werd hij benoemd aan de universiteit tot assistant professor en in 1966 kreeg hij de Markle Scholar Award die jaarlijks uitgereikt wordt aan 25 wetenschappers voor hun uitmuntend potentieel in het academisch-medisch werkveld. Van 1967 tot 1968 was hij speciaal medewerker en onderzoeker voor het Nationaal Instituut voor Gezondheid in Bethesda (Maryland). Hierna was hij tot zijn pensionering in 1998 hoogleraar en voorzitter van het departement Dermatologie van de Universiteit van Michigan. Gedurende zijn voorzitterschap zette hij een uitgebreid trainingsprogramma voor artsen in opleiding op op het gebied van de dermatologie.

In 1987 werd hij door de universiteit onderscheiden met de hoogste eer, de Faculti Alumni Award. In 1999 kreeg hij van de American Academy of Dermatology een onderscheiding voor zijn werk voor de organisatie van en training van toekomstige dermatologen. Hij stond onder zijn studenten bekend als een creatief collegegever die er niet voor schroomde om een heel college te besteden aan William Shakespeare in plaats van een dermatologisch onderwerp met de onderliggende gedachte dat het geen kwaad kon als studenten alles zouden leren. Anderson was getrouwd en had drie kinderen.


</doc>
<doc id="1422885" url="https://nl.wikipedia.org/wiki?curid=1422885" title="Adriaan Martens">
Adriaan Martens

Adriaan Martens (Bocholt, 8 juni 1885 – Astene, 26 september 1968) was een Vlaamse arts, hoogleraar en collaborateur.

Martens was tijdens de Eerste Wereldoorlog een van de nieuwe hoogleraren van de "von Bissinguniversiteit", de met Duitse steun vernederlandste Rijksuniversiteit Gent. In 1918 werd hij lid van de tweede Raad van Vlaanderen. Na de oorlog werd de arts wegens collaboratie tot de doodstraf veroordeeld. Hij week uit naar Nederland, maar kon dankzij de "uitdovingswet" van 1929 terugkeren.

Martens werd later een van de eerste leden van de op 7 november 1938 opgerichte Koninklijk Academie voor Geneeskunde. De benoeming was controversieel vanwege Martens collaboratieverleden en omdat de benoeming niet vooraf aan de koning was voorgelegd. Premier Paul-Henri Spaak trachtte de benoeming te verdedigen, maar onder druk van vele oud-strijders, Franstalige Belgen en liberalen werd zijn regering tot aftreden gedwongen. In 1939 nam ook Martens zelf ontslag.

Tijdens de Tweede Wereldoorlog collaboreerde Martens opnieuw en werd lid van het Vlaamsch Nationaal Verbond (VNV). Hij werd opnieuw hoogleraar aan de universiteit van Gent. Na de bevrijding veroordeelde men hem tot tien jaar gevangenisstraf, maar in 1948 kwam hij weer vrij en hernam zijn dokterspraktijk in Astene.



</doc>
<doc id="1423032" url="https://nl.wikipedia.org/wiki?curid=1423032" title="Gemeentearts">
Gemeentearts

Een gemeentearts of stadsarts is een arts die door de gemeente is aangesteld als gesprekspartner met de gemeente over thema’s die raken aan (volks)gezondheid. De gemeentearts ontving voor zijn diensten een vergoeding uit de gemeentekas. 

De gemeentearts overlegde periodiek over de volksgezondheid met een vertegenwoordiger van de gemeente, bijvoorbeeld de wethouder. Bij specifiek medische problematiek vond afstemming plaats tussen beleid(sontwikkeling) en uitvoering. Al in de 19e eeuw moesten de gemeente-artsen jaarlijks verslag uitbrengen aan de gemeente over de gezondheidstoestand van de inwoners.

De taken waren per gemeente verschillend, later zorgde wetgeving voor meer uniformiteit. 

De medisch-sociale omstandigheden verbeterden in de loop der tijd. Veel taken werden overgenomen door andere functies als forensisch arts, instellingen als het Groene Kruis en de GGD of regelingen via de AWBZ.

Een bekende arts die de functie van gemeente-arts bekleedde was Sytze Greidanus.



</doc>
<doc id="1423128" url="https://nl.wikipedia.org/wiki?curid=1423128" title="Plantengroeiregelaar">
Plantengroeiregelaar

Een plantengroeiregelaar of plantengroeiregulator is een stof van natuurlijke of synthetische origine, die de ontwikkeling of de voortplanting van planten beïnvloedt, maar die geen voedingswaarde heeft voor die plant.

Plantengroeiregelaars zijn in feite plantenhormonen of synthetische stoffen die werken als een plantenhormoon: auxines, cytokinines, gibberellines, etheen enz. Ze worden gerekend tot de pesticiden, maar ze worden in de land- en tuinbouw niet alleen gebruikt voor de bestrijding van ongewenste soorten. Men gebruikt ze ook om oogstgewassen te beïnvloeden, bijvoorbeeld om graanstengels kort en stevig te houden zodat ze niet omwaaien, om vruchten langer tegen bederf te beschermen, om de scheutvorming bij aardappelen te vermijden, of om de bladeren van maïsplanten te laten vallen zodat de oogst makkelijker kan verlopen.

Het "Compendium of Pesticide Common Names" deelt de plantengroeiregelaars als volgt in:



</doc>
<doc id="1423325" url="https://nl.wikipedia.org/wiki?curid=1423325" title="Klik (maandblad)">
Klik (maandblad)

Klik is een Nederlands maandblad voor medewerkers in de zorg voor mensen met een verstandelijke handicap.

Het blad bestaat sedert 1971 en informeert over alle aspecten van een verstandelijke beperking. 

Het blad bevat een nieuwsrubriek, interviews en informatie over onder meer de psychologische, juridische, medische en praktische kanten van het werk in de gehandicaptenzorg. Van tijd tot tijd verschijnen er themanummers. 
Het blad wordt uitgegeven door MYbusinessmedia.



</doc>
<doc id="1424197" url="https://nl.wikipedia.org/wiki?curid=1424197" title="Omentum majus">
Omentum majus

Het omentum majus of het grote net bestaat uit een grote plooi peritoneum die van de maag af naar beneden hangt en zich uitstrekt vanaf de maag naar de achterzijde van de buikholte nadat het zich verbonden heeft aan het dwarse deel van de dikke darm.

Het omentum majus bestaat uit een dubbel blad van het peritoneum, dat nog eens is dubbelgevouwen, zodat het uit vier lagen bestaat.

De twee dubbele lagen komen van de maag en het begin van de twaalfvingerige darm, liggen voor de dunne darm en reiken soms tot in het bekken, dan zijn ze om zichzelf heen gevouwen, en lopen dan weer naar boven naar het dwarse deel van de dikke darm, waar ze uit elkaar gaan en om dat stuk dikke darm heen liggen.

De aparte lagen kunnen bij een kind nog onderscheiden worden, maar bij een volwassene zijn ze volledig met elkaar vergroeid.

De linkergrens van het omentum majus vormt één geheel met het ligament tussen de maag en de milt, rechts loopt het omentum door tot aan het begin van de twaalfvingerige darm.

Het omentum majus is meestal vrij dun, met openingen en bevat altijd vetweefsel, bij mensen met overgewicht bevat het veel vetweefsel. Het wordt wel het "net" genoemd.

Tussen de voorste lagen, in de buurt van de grote curvatuur van de maag, bevindt zich een verbinding tussen de linker en de rechter arteria gastrepiploica.

Het omentum majus ontwikkelt zich uit het dorsale mesenterium dat de maag verbindt met de achterste buikwand. Tijdens de ontwikkeling van de maag, draait de maag 90 graden langs de as van het embryo, zodat de achterste structuren links komen te liggen, en wat voor de maag ligt rechts terechtkomt. Als gevolg hiervan vouwt het dorsale mesenterium zich dubbel, en vormt een buidel met zijn blinde einde aan de linkerkant van het embryo.
Vervolgens draait de maag nog eens 90 graden, ditmaal in het frontale vlak, en daardoor komt wat oorspronkelijk links van de maag lag naar beneden, en wat rechts van de maag lag boven.
Vervolgens wordt de blind eindigende buidel, de bursa omentalis naar onderen, en komt het omentum majus en het omentum minus op hun definitieve plaats te liggen.

Het omentum majus beweegt zich naar een ontstoken orgaan, zoals de appendix of galblaas toe en probeert samen met aangrenzende darmlissen dit orgaan af te kapselen van de rest van de buikholte. Op deze wijze kan zo'n infiltraat een gegeneraliseerde peritonitis voorkomen.

Andere functies van het omentum majus zijn het beschermen van de onderliggende organen tegen (mechanische) krachten van buitenaf en het vormt een soort isolatie ter voorkoming van het verlies aan lichaamswarmte.


</doc>
<doc id="1424305" url="https://nl.wikipedia.org/wiki?curid=1424305" title="Pneumectomie">
Pneumectomie

Een pneumectomie is een chirurgische ingreep in de longen.

Bij een pneumonectomie ofwel pneumectomie, een longoperatie, wordt een volledige long chirurgisch verwijderd. Dit gebeurt meestal omwille van een goedaardige of kwaadaardige tumor of een ernstige infectie (empyeem). Na de operatie zal er een thoraxdrain geplaatst worden. Voor de operatie dient gekeken te worden of de longfunctie voldoende is om een hele long te kunnen missen. Hierbij wordt door de longarts gekeken via een longfunctieonderzoek en via een ventilatie-perfusiescan.


</doc>
<doc id="1424306" url="https://nl.wikipedia.org/wiki?curid=1424306" title="Longfunctieonderzoek">
Longfunctieonderzoek

Longfunctieonderzoek bestaat uit verschillende onderdelen:



</doc>
<doc id="1424770" url="https://nl.wikipedia.org/wiki?curid=1424770" title="Longchirurgie">
Longchirurgie

Longchirurgie is de chirurgie aan of in de longen. De thorax kan met een grote chirurgische wond geopend worden (thoracotomie) of met een kijkoperatie met een aantal kleine gaatjes in de thorax (thoracoscopie). Dit laatste valt onder de minimaal-invasieve chirurgie.


Thoraxchirurgie


</doc>
<doc id="1424848" url="https://nl.wikipedia.org/wiki?curid=1424848" title="Broomthymolblauw">
Broomthymolblauw

Broomthymolblauw (soms broomthymol, dibroomthymolsulfonfhaleïne of BTB genoemd) is een trifenylmethaankleurstof die gebruikt wordt als indicator bij de titraties van zwakke zuren en basen. De verbinding wordt ook gebruikt bij het bestuderen van de fotosynthese en de celademhaling. In het eerste geval verkleurt de verbinding van geel naar blauw (koolstofdioxide verdwijnt), in het tweede geval van blauw naar geel (als koolstofdioxide vrijkomt in een reactie). Commercieel is het beschikbaar als het natriumzout van de indicator. Soms wordt het in het biologisch of biochemisch laboratorium gebruikt als kleurstof.

Broomthymolblauw gedraagt zich in oplossingen als een zwak zuur. Het kan dus zowel geprotoneerd (geel) als gedeprotoneerd (blauw) voorkomen. In neutrale oplossingen (het omslaggebied van broomthymolblauw) is de stof groen. 

Broomthymolblauw wordt vooral gebruikt voor het meten van de pH van zwak zure, neutrale en zwak basische oplossingen. De controle van de pH in aquaria of visvijvers is hier een duidelijk voorbeeld van.

Een groene oplossing van BTB kan geel gemaakt worden door er met een rietje in te blazen. De koolstofdioxide in de uitgeademde lucht laat de oplossing van groen naar geel verkleuren.

Rond een pH van 7,1 treedt een structurele overgang op in de molecule, hetgeen een kleurverandering tot gevolg heeft:




</doc>
<doc id="1424854" url="https://nl.wikipedia.org/wiki?curid=1424854" title="Alexander Berzin">
Alexander Berzin

Alexander Berzin (Paterson, NJ, 1944) is een boeddholoog en tibetoloog, met als specialisatie het Tibetaans boeddhisme.

Hij behaalde zijn bachelor in 1965 in de Oriëntalistiek aan de Rutgers-universiteit samen met de Princeton-universiteit en zijn master in 1967 en doctoraat in 1972 in Chinese talen, Sanskriet en Indiase studies aan de Harvard-universiteit.

Van 1969 tot 1998 woonde hij voornamelijk in Dharamsala, India. Hier verbleef hij in eerste instantie vanuit het Fulbright-programma en studeerde en praktiseerde hij met geestelijken uit alle vier scholen van de Tibetaans boeddhistische tradities.

Hij is een van de oprichters van het vertaalbureau van de bibliotheek van Tibetaanse werken en archieven. Berzin ontwikkelde samen met andere vertalers nieuwe terminologie om vertalingen in het Engels mogelijk te maken, gezien Tibetaanse technische termen vaak verkeerd werden begrepen.

Sinds 1983 onderwees Berzin over boeddhistische gebruiken en filosofie en Tibetaans-Mongoolse geschiedenis, Tibetaanse geneeskunde en cultuur in dharmacentra en universiteiten in meer dan zeventig landen in de wereld. Anno 2006 woont Berzin in Berlijn.




</doc>
<doc id="1424878" url="https://nl.wikipedia.org/wiki?curid=1424878" title="Mucopolysacharidosen">
Mucopolysacharidosen

Mucopolysacharidosen (MPS) zijn progressieve ziekten die behoren tot de groep lysosomale stapelingsziekten.
Mucopolysacharidosen ontstaan doordat een enzym, dat er voor moet zorgen dat glycosaminoglycanen afgebroken worden, ontbreekt of niet goed functioneert. Daardoor ontstaat een stapeling van deze stoffen, wat schadelijk is voor cellen, weefsels en organen.

Een baby met MPS lijkt meestal gezond en ontwikkelt zich in eerste instantie vaak normaal. Na verloop van tijd (ongeveer 6 maanden tot 6 jaar, mede afhankelijk van welke type MPS) komen de eerste symptomen tot uiting. Deze zijn vaak relatief mild zoals een constante loopneus, terugkerende oor-infecties, urine- en luchtweginfecties en verkoudheid.
Daarna komen er steeds ernstigere symptomen tot uiting. Vaak is er sprake van (beperkende) gewrichts-problemen, verandering van de gelaatstrekken: grove gelaatstrekken, en aantasting van meerdere organen. Vertroebeling van het hoornvlies, een vergrote lever en milt en problemen met hart en vaten komen geregeld voor.
Bij een aantal kinderen ontstaat er een (progressieve) verstandelijke beperking.

Alle vormen van mucopolysacharidose, behalve het syndroom van Hunter, zijn autosomaal recessief overerfbaar, zowel de vader als de moeder zijn drager. Het syndroom van Hunter erft X-gebonden recessief over wat betekent dat alleen de moeder het overdraagt op een zoon.

Er bestaan verschillende typen van MPS die vaak weer onder te verdelen zijn in subtypen. De termen ‘ziekte’ of ‘syndroom’ worden bij al deze typen door elkaar gebruikt.



</doc>
<doc id="1425037" url="https://nl.wikipedia.org/wiki?curid=1425037" title="Progressieve ziekte">
Progressieve ziekte

Een progressieve ziekte is een chronische ziekte die steeds ernstiger wordt. Dit proces kan langzaam of snel gaan. Afhankelijk van de ziekte en haar kenmerken kan de lichamelijke, verstandelijke of psychische toestand van een persoon slechter worden. In sommige gevallen zijn er periodes waarbij de toestand stabiliseert, of zelfs wat verbetert, maar altijd zal de 'neerwaartse spiraal' vroeg of laat weer voortgezet worden. 
Voor sommige progressieve ziekten is een goede behandeling mogelijk waardoor dit proces kan worden afgeremd of zelfs gestopt. Voor andere van dit soort ziekten geldt dit echter niet. 

Een progressieve aandoening kan kort na de geboorte al tot uiting komen, een voorbeeld is de ziekte van Pompe. Het kan op volwassen leeftijd tot uiting komen zoals meestal bij de ziekte van Huntington of pas op bejaarde leeftijd beginnen zoals meestal met de ziekte van Alzheimer en de ziekte van Parkinson het geval is. Deze aandoeningen zijn slechts enkele voorbeelden van progressieve ziekten.


</doc>
<doc id="1425415" url="https://nl.wikipedia.org/wiki?curid=1425415" title="Luc Montagnier">
Luc Montagnier

Luc Antoine Montagnier (Chabris, 18 augustus 1932) is een Franse arts en viroloog. Hij won samen met Françoise Barré-Sinoussi en Harald zur Hausen de Nobelprijs voor de Fysiologie of Geneeskunde van 2008.

Montagnier werd geboren Chabris als zoon van Antoine Montagnier en Marianne Rousselet. Na het Collège de Châtellerault studeerde hij natuurwetenschappen op de universiteit van Poitiers en ontving in 1960 zijn doctoraat van de Universiteit van Parijs. Montagnier werd onderzoeksdirecteur van het Centre National de la Recherche Scientifique (CNRS) in 1974 en in 1985 verbond hij zich als professor aan het Pasteur Instituut.

Montagnier is vooral bekend geworden door zijn ontdekking in 1983, waar hij ontdekte dat het Human Immunodeficiency Virus (hiv) de oorzaak is van AIDS. Kort daarna isoleerde de onderzoeksgroep onder zijn leiding het retrovirus dat de belangrijkste veroorzaker was van de aidsepidemie in West-Afrika, "hiv-2". Deze ontdekking leidde rechtstreeks tot de ontwikkeling van een test voor het opsporen van de aanwezigheid van hiv in het bloed.

De Amerikaanse wetenschapper Robert Gallo beweerde een jaar later dat hij degene was die hiv ontdekt had. Maar in 1992 bepaalde de wetenschappelijke gemeenschap dat Montagnier voor deze ontdekking moet worden gecrediteerd. Voor deze ontdekking ontving hij in 1986 de Lasker-DeBakey Clinical Medical Research Award, in 1994 de Dr. A.H. Heinekenprijs voor de geneeskunde en in 2008 de Nobelprijs voor de Fysiologie of Geneeskunde. Daarnaast werd hij in 2004 opgenomen in de National Inventors Hall of Fame.


</doc>
<doc id="1425427" url="https://nl.wikipedia.org/wiki?curid=1425427" title="Françoise Barré-Sinoussi">
Françoise Barré-Sinoussi

Françoise Barré-Sinoussi (Parijs, 30 juli 1947) is een Franse virologe. Zij won samen met Luc Montagnier de Nobelprijs voor de Fysiologie of Geneeskunde van 2008 voor hun ontdekking van het menselijk immuundeficiëntievirus (hiv).

De Nobelprijs delen ze met Harald zur Hausen voor zijn ontdekking van humane papillomavirussen (HPV) die baarmoederhalskanker kunnen veroorzaken.

Barré-Sinoussi werd geboren in Parijs als dochter van Roger Sinoussi en Jeanine Fau. Ze legde haar eindexamen af aan het Lycée Bergson. Hierna gaat ze biomedische wetenschappen studeren, maar ze breekt haar studie voortijdig af omdat ze de universiteit veel te theoritisch vindt. Begin jaren 1970 komt ze terecht bij Jean-Claude Chermann, een Franse viroloog aan het Pasteur-instituut te Marnes-la-Coquette. In 1975 behaalde ze alsnog haar doctoraat in de virologie aan de faculteit wetenschappen. In 1978 huwde ze de Franse wetenschapper Jean Claude Barré.

Werkzaam op het Pasteur Instituut deed ze onderzoek naar retrovirussen. Samen met Montagnier isoleerde Barré-Sinoussi lymfkliercellen van patiënten waarvan het afweersysteem compleet lam was gelegd – een ziekte die later de naam aids zou krijgen. In deze cellen vonden ze het enzym "reverse transcriptase" – een enzym dat retrovirussen nodig hebben om zichzelf te vermenigvuldigen in de cellen van een gastheer. Later kreeg hun ontdekking van deze eerste menselijke retrovirussen de naam hiv. Na deze ontdekking participeerde ze actief in onderzoeken naar een geneesmiddel en vaccin tegen hiv. 

In 1986 werd Barré-Sinoussi laboratoriumhoofd, in 1992 afdelingshoofd en in 1996 hoogleraar en hoofd van de onderzoeksgroep over de biologie van retrovirussen aan het Pasteur-instituut. In 2009 schreef ze een open brief aan paus Benedictus XVI over zijn verklaring dat condooms in het gunstige geval ineffectief zijn in de aids-crisis. In juli 2012 werd zij benoemd tot voorzitter van het International AIDS Society (IAS), de organisatie voor hiv-professionals en hiv-patiënten. 

In 2006 werd Barré-Sinoussi benoemd tot officier in de orde van het Legioen van Eer en verheven tot Commandeur in 2009 en tot Grootofficier in 2013. Ze ontving een eredoctoraat van de Tulane-universiteit in 2009 en een van de Universiteit van New South Wales in 2014.

Barré-Sinoussi heeft actief bijgedragen bij verscheidene wetenschappelijke genootschappen en committees bij zowel het Pasteur Instituut als anders aids-organisaties, zoals het Nationaal Agentschap voor AIDS-onderzoek in Frankrijk. Ze was ook internationaal actief, voor onder andere de Wereldgezondheidsorganisatie (WHO) en de VN-organisatie UNAIDS/HIV. 


</doc>
<doc id="1425480" url="https://nl.wikipedia.org/wiki?curid=1425480" title="Harald zur Hausen">
Harald zur Hausen

Harald zur Hausen (Gelsenkirchen-Buer, 11 maart 1936) is een Duitse arts en viroloog. Hij won de Nobelprijs voor de Fysiologie of Geneeskunde van 2008 voor zijn ontdekking van humane papillomavirussen (HPV) die baarmoederhalskanker kunnen veroorzaken. De Nobelprijs moest hij delen met de Franse virologen Françoise Barré-Sinoussi en Luc Montagnier voor hun ontdekking van het menselijk immuundeficiëntievirus (hiv).

Zur Hausen studeerde geneeskunde aan de universiteiten van Bonn, Hamburg en Düsseldorf waar hij in 1960 zijn medische graad behaalde. Na twee jaar gewerkt te hebben als medisch assistent ging hij als onderzoeker werken bij het Instituut voor Microbiologie aan de Heinrich Heine-Universiteit te Düsseldorf.

Vanaf 1966 was hij werkzaam op het viruslaboratorium van het kinderziekenhuis van Philadelphia (onder de Duitse biologen Werner en Gertrude Henle) Later was hij ook docent virologie aan de Universiteit van Pennsylvania, waarna hij in 1969 terugkeerde naar Duitsland. Achtereenvolgens was hij hoogleraar virologie aan de Julius Maximilians-Universiteit in Würzburg (1969-1972), de Friedrich-Alexander-Universität Erlangen-Nürnberg (1972-1977) en de Universiteit van Freiburg (1977-1983). Het laatste deel van zijn carrière was hij wetenschappelijk directeur van het Duitse Kankeronderzoekscentrum in Heidelberg. Daarnaast was hij hoofdredacteur van het "International Journal of Cancer".

Begin jaren 1970 vermoedde Zur Hausen dat vrouwen die besmet waren met genitale wratten een verhoogde kans hadden op baarmoederhalskanker. Genitale wratten ontstaan door (seksuele) besmetting met het humane papillomavirus (HPV) en als zijn theorie juist was zouden fragmenten van het virus-DNA terug te vinden zijn in de tumorcellen. Zijn hypothese publiceerde hij in het vakblad Cancer Research. Onderzoek naar welk virustype hiervoor verantwoordelijk was bleek niet eenvoudig, maar na meer dan tien jaar slaagde Zur Hausen in zijn opzet. In 1983 respectievelijk 1984 vond en identificeerde hij de belangrijkste genotypes van het virus, de types 16 en 18. Deze twee virustypes zijn verantwoordelijk voor 70% van het aantal gevallen van deze vorm van kanker.

Hoewel zijn bevindingen aanvankelijk met enige scepsis werd ontvangen door de medische wetenschap, leidde zijn onderzoeksresultaten tot de ontwikkeling van Gardasil, een vaccin tegen baarmoederhalskanker.


</doc>
<doc id="1425911" url="https://nl.wikipedia.org/wiki?curid=1425911" title="Hofje van Mevrouw Van Aerden">
Hofje van Mevrouw Van Aerden

Het Hofje van Mevrouw Van Aerden is een hofje en museum in Leerdam.

Het hofje is gebouwd in 1770 naar aanleiding van het testament van de in 1764 overleden Maria Ponderus, weduwe van Pieter van Aerden. Nog altijd biedt het huisvesting aan ongehuwde, protestantse dames. In de regentenkamer hangen diverse schilderijen uit de nalatenschap van Maria Ponderus, onder andere van Frans Hals.

Maria Ponderus had in haar testament bepaald dat het hofje gesticht moest worden, omdat haar drie kinderen kinderloos gestorven waren, en zij hen alle drie overleefd had. Hoewel zij zelf altijd in Den Haag gewoond had, is het hofje in Leerdam gesticht, omdat een belangrijke tak van de van Aerdens in Leerdam en omgeving woonden, en deze tak minder welvarend was dan de Haagse tak. Een andere reden was dat de Oranjes de grond waarop het kasteel van Leerdam gestaan had ter beschikking stelden.

Maria's man was eerder overleden, en had haar een aanzienlijke verzameling schilderijen, met o.a. schilderijen van Frans Hals, nagelaten. Deze hangt in de regentenkamer. Op 28 mei 2011 werd bekend dat er twee schilderijen zijn gestolen. Op 2 november 2011 werden ze weer terug gevonden. 

Het hofje heeft het de status rijksmonument. Sinds 2007 is het hofje opengesteld als museum.

De niet bewoonde ruimten, zoals de regentenkamer en de raadzaal, worden geregeld gebruikt voor trouwerijen.




</doc>
<doc id="1425943" url="https://nl.wikipedia.org/wiki?curid=1425943" title="Zilversubfluoride">
Zilversubfluoride

Zilversubfluoride (AgF) is een metaalhalogenide dat toegepast wordt in de tandheelkunde. De stof wordt bereid door metalisch zilver in het donker met zilver(I)fluoride te laten reageren:

Zilversubfluoride vormt kleine kristallen met een bronskleurige gloed. De stof geleid elektrische stroom goed. In contact met water treedt ontleding op onder vorming van een neerslag van zilver-poeder en een oplossing van zilverfluoride.

AgF heeft een anti-CdI kristalstructuur, dat wil zeggen: dezelfde kristalstructuur als cadmiumjodide, CdI, maar met "Ag" op de I posities en F op de plaatsen van Cd.. De kleinste afstand tussen twee zilveratomen is 299.6 pm (maar een heel klein beetje groter dan de 289 pm in het metaal).



</doc>
<doc id="1426193" url="https://nl.wikipedia.org/wiki?curid=1426193" title="Diclazuril">
Diclazuril

Diclazuril is een coccidiostaticum, een diergeneeskundig middel voor de bestrijding van coccidiose. Coccidiose is een besmettelijke ziekte veroorzaakt door eencellige organismen (protozoa), in dit geval coccidia. Coccidia zijn parasitaire sporediertjes behorend tot de stam Apicomplexa.

Coccidiose komt voor bij verschillende warmbloedige diersoorten, onder andere honden, katten, pluimvee, vee, en ook bij mensen. De veroorzakende organismen zijn meestal soortspecifiek. Een uitzondering hierop is Toxoplasma gondii, de veroorzaker van toxoplasmose, die tussen verschillende dieren en de mens kan overgedragen worden.

Diclazuril, evenals de verwante stof clazuril, is een product van Janssen Pharmaceutica, dat rond 1988 werd geïntroduceerd. Het Amerikaans octrooi op de stof is verlopen sedert 1 augustus 2005.

De ATC-VET-code van diclazuril is QP51AJ03. QP51A zijn middelen tegen ziekten veroorzaakt door protozoa; QP51AJ zijn triazines.

Diclazuril wordt gebruikt voor de preventie van coccidiose bij kippen en kalkoenen (merknaam: "Clinacox") en bij jonge schapen en runderen (merknaam: "Vecoxan").


"Clinacox" mag toegediend worden aan vleeskippen en -kalkoenen en opfokhennen. Het wordt bijgemengd in het voeder. Om te vermijden dat diclazuril in de voedingsketen terechtkomt mag het niet op legkippen gebruikt worden; en behandelde dieren kunnen pas minstens 5 dagen na het einde van de behandeling geslacht worden; dan is de eliminatie voldoende en het residu voldoende laag. "Vecoxan" wordt oraal toegediend bij kalveren en lammeren.

Diclazuril wordt nauwelijks gemetaboliseerd, en de excretie gebeurt quasi geheel via de feces. De eliminatiehalveringstijd bij schapen en runderen bedraagt ongeveer 30 uur.



</doc>
<doc id="1426300" url="https://nl.wikipedia.org/wiki?curid=1426300" title="Carcino-embryonaal antigen">
Carcino-embryonaal antigen

Het carcino-embryonaal antigen (CEA) is een glycoproteïne dat betrokken is bij de celadhesie. CEA wordt geproduceerd gedurende de foetale ontwikkeling. De productie stopt reeds voor de geboorte. CEA is dan ook niet aanwezig in het bloed van gezonde volwassenen. De niveaus zijn echter verhoogd bij zware rokers. CEA werd ontdekt in 1965 door Phil Gold en Samuel O. Freedman in kankercellen van het colon. Bij patiënten met colorectaal-, maag-, pancreas-, long- en borstkanker alsook patiënten met medullair schildkliercarcinoom zijn de CEA-waardes verhoogd ten opzichte van gezonde volwassenen. CEA wordt daarom vooral gebruikt als tumormarker. De hoogte van het CEA zegt iets over de prognose van de ziekte en kan daarnaast ook worden toegepast om het ziekteproces en respons op de behandeling te vervolgen.


</doc>
<doc id="1427034" url="https://nl.wikipedia.org/wiki?curid=1427034" title="Roger Tsien">
Roger Tsien

Roger Yonchien Tsien (New York, 1 februari 1952 - Eugene, 24 augustus 2016) was een Chinees-Amerikaans biochemicus. In 2008 ontving hij de Nobelprijs voor de Scheikunde samen met Osamu Shimomura en Martin Chalfie voor hun ontdekking en ontwikkeling van groen fluorescent proteïne ("Green Fluorescent Protein", GFP).

Tsien werd geboren in New York als zoon van Hsue-Chu Tsien and Yi-Ying Li. Na de Livingston High School ging hij schei- en natuurkunde studeren aan de Harvard-universiteit. In 1977 promoveerde hij aan de Universiteit van Cambridge. Na zijn promotie bleef hij verbonden aan Cambridge als docent psychologie.

In 1981 werd hij docent biochemie aan de Universiteit van Californië - Berkeley, vanaf 1985 als hoogleraar. Vier jaar later werd hij hoogleraar farmacologie aan de Universiteit van Californië - San Diego.

Tsien deed onderzoek naar genetisch gemodificeerd groen fluorescent proteïnes. Hij slaagde erin een heel kleurenpalet van deze eiwitten te creëren. Dit stelde cellulaire biologen en neurobiologen in staat om verschillende biologische processen te volgen. Naast de Nobelprijs in 2008 verkreeg Tsien voor zijn werk in 2002 de Dr. A.H. Heinekenprijs voor de biochemie en biofysica van de Koninklijke Nederlandse Akademie van Wetenschappen (KNAW).


</doc>
<doc id="1427285" url="https://nl.wikipedia.org/wiki?curid=1427285" title="Syndroom van Goodpasture">
Syndroom van Goodpasture

Het syndroom van Goodpasture is een auto-immuunziekte. In het bloed kunnen antistoffen gevonden worden die binden aan het NC1 domein van collageen type IV. Dit eiwit wordt aangetroffen in de nier (in de glomerulaire basale membraan) en in de long. Daardoor ontwikkelen patiënten glomerulonefritis (nierontsteking), wat leidt tot eiwit- en bloedverlies in de urine, en teruglopen van de nierfunctie. Daarnaast kunnen longbloedingen ontstaan. Dit kan blijken uit het ophoesten van bloed en benauwdheid.
Patiënten zijn vaak ook vermoeid, ziek, en koortsig.

De acute fase kan behandeld worden met plasmaferese (om de auto-antistoffen uit het bloed te filteren), gecombineerd met hoge dosis immuunsuppressiva, vooral prednisolon.


</doc>
<doc id="1427487" url="https://nl.wikipedia.org/wiki?curid=1427487" title="Uraat">
Uraat

Uraten zijn zouten van urinezuur. Als er bij nierfunctiestoornissen te hoge concentraties van urinezuur voorkomen, kan er kristalvorming optreden. Dit kan gebeuren in de gewrichtsspleet, dit heet jicht. Het kan ook gebeuren in de nieren, dan ontstaan nierstenen.


</doc>
<doc id="1427493" url="https://nl.wikipedia.org/wiki?curid=1427493" title="Artropathie">
Artropathie

Een artropathie is een aandoening van een gewricht. Aandoeningen als artritis (gewrichtsontsteking) en artrose (kraakbeenaandoeningen) vallen onder de bredere term artropathie zoals die gehanteerd wordt in de ICD-10.

Onderscheiden worden


</doc>
<doc id="1427952" url="https://nl.wikipedia.org/wiki?curid=1427952" title="Richard Peto">
Richard Peto

Professor Sir Richard Peto (1943) is een Britse hoogleraar in de Medische Statistiek en Epidemiologie, verbonden aan de Universiteit van Oxford. In samenwerking met Richard Doll heeft hij belangwekkend onderzoek gedaan naar de oorzaken van kanker en de gevolgen van roken.
Hij heeft het Clinical Trial Service Unit (CTSU) in Oxford opgezet in 1975 en is daarvan nu mede-directeur.
Verder heeft hij een belangrijke bijdrage geleverd aan het opzetten van meta-analyses van clinical trials en observationele studies. 
In 2008 heeft hij voor zijn verdiensten de Dr.A.H. Heinekenprijs gekregen.


</doc>
<doc id="1427981" url="https://nl.wikipedia.org/wiki?curid=1427981" title="George Emil Palade">
George Emil Palade

George Emil Palade (Iași (Moldavië), 19 november 1912 – San Diego (Californië), 7 oktober 2008) was een Roemeens-Amerikaanse arts en celbioloog. In 1974 deelde hij de Nobelprijs voor de Fysiologie of Geneeskunde met Albert Claude en Christian de Duve voor het beschrijven van de structuur en functie van organellen in biologische cellen.

Palade was de zoon van Emil Palade, professor filosofie, en de onderwijzeres Constanta Cantemir-Palade. Hij ontving in 1940 een M.D. van de Carol Davila University of Medicine and Pharmacy van de Universiteit van Boekarest. Hij was lid van de faculteit, tot hij in 1945 naar de Verenigde Staten vertrok voor een postdoctorale opleiding. Daar werkte hij samen met biochemicus Albert Claude aan de Rockefeller-universiteit.

In 1952 werd Palade een genaturaliseerd inwoner van de Verenigde Staten. Hij was een professor aan achtereenvolgens het Rockefeller Instituut (1958-1972), de Yale-universiteit (1973-1990) en aan de Universiteit van Californië - San Diego (1990-2001).

Palade heeft een belangrijk aandeel gehad in de ontrafeling van verschillende biochemische processen. Met behulp van nieuwe, door hem ontwikkelde elektronenmicroscopie slaagde hij erin om in 1952 als eerste de structuur van mitochondria in kaart te brengen. Samen met Siekevitz toonde hij in 1956 aan dat microsomen (waarvan aanvankelijk werd gedacht dat dit fragmenten mitochondria waren) onderdeel zijn van het intracellulaire transportsysteem.

Daarnaast bestudeerde en beschreef hij cytoplasma (specifiek ribosomen), deed onderzoek naar chemische synapsis en ontwikkelde betere methodes van ultracentrifugeren, elektronenmicroscopie en het prepareren van weefsel voor laboratoriumonderzoek.

In 1970 kreeg hij samen met Renato Dulbecco de Louisa Gross Horwitz-prijs voor Biologie of Biochemie van de Columbia-universiteit. Naast de Nobelprijs kreeg hij in 1966 de Albert Lasker Award for Basic Medical Research en in 1986 de National Medal of Science.

George Emil Palade overleed op 95-jarige leeftijd.


</doc>
<doc id="1428282" url="https://nl.wikipedia.org/wiki?curid=1428282" title="Vogelkolonie">
Vogelkolonie

Een vogelkolonie is een gemeenschappelijke broedlocatie van een groot aantal vogels van een of meer soorten. De meeste koloniebroeders zijn vogels die aan water gebonden zijn, zoals zeevogels, maar ook roeken, kauwen, zwaluwen en gierzwaluwen broeden in kolonies. Ze hebben in de kolonie zeer klein nestterritorium, maar hun activiteitsgebied is beduidend groter.

Het nestelen in grote groepen heeft waarschijnlijk als voordeel, dat een grote groep relatief minder bloot staat aan predatie dan afzonderlijke broedparen. Grote groepen vogels zijn in staat sneller bedreigingen te signaleren, zo hoeven individuen minder waakzaam te zijn en kunnen ze meer tijd besteden aan eten en broedzorg. Ook een schaarste aan geschikte broedlokaties kan, samen met een grote beschikbaarheid van voedsel, leiden tot concentraties van broedvogels. De laatste reden is de oorzaak dat afgelegen eilanden in de oceaan (zoals Tristan da Cunha, Zuid-Georgië en de Galapagoseilanden) vaak grote vogelkolonies herbergen.

Het broeden in kolonies brengt ook nadelen met zich mee, zo zullen ziektes zich binnen dicht opeen gepakte kolonies zich sneller verspreiden dan in ruimtelijk verspreide populaties. Ook parasitisme, zoals broedparasitisme, komt meer voor binnen kolonies, waar veel potentiële gastheren dicht bij elkaar beschikbaar zijn. Ook is er voor vogels binnen een kolonie meer concurrentie om ruimte en voedsel.

Veel vogelkolonies zijn erg gevoelig voor invasieve soorten, zoals muizen, ratten en katten. Introductie van deze soorten kan leiden tot het (lokaal) uitsterven van soorten, aangezien veel vogels niet zijn aangepast aan predators waar ze niet van nature mee samen leven.



</doc>
<doc id="1428333" url="https://nl.wikipedia.org/wiki?curid=1428333" title="Chronische trombo-embolische pulmonale hypertensie">
Chronische trombo-embolische pulmonale hypertensie

Chronische trombo-embolische pulmonale hypertensie (CTEPH) is een zeldzame aandoening van de bloedvaten in de longen, gekenmerkt door pulmonale hypertensie (verhoogde bloeddruk in de longen) veroorzaakt door longembolieën.

Bij een longembolie raakt de doorbloeding van een deel van de longen verstoord, doordat een stolsel vastloopt in de bloedvaten. Vaak komen dergelijke stolsels vanuit de diepe aderen van de benen (diep-veneuze trombose). Een losgeraakt stolsel loopt vaak vast in het vaatbed van de longen. Meestal zal het stolsel in enkele weken opgeruimd worden. Bij een klein deel van de patiënten ontstaat echter een blijvende vernauwing van het vaatbed in de longen. Als na zes weken de bloeddruk in de longslagader nog verhoogd is (> 25 mmHg) spreken we van chronische trombo-embolische pulmonale hypertensie. Naar schatting treedt dit bij zo'n 3% van de mensen met een longembolie op . Toch heeft niet iedereen met CTEPH een duidelijk herkenbare episode van longembolie doorgemaakt.

Om de bloeddruk in de longslagader (arteria pulmonaria) precies te meten moet een katheterisatie worden verricht. Met echocardiografie kan een redelijk betrouwbare schatting van de drukken verkregen worden.

CTEPH is op twee manieren te behandelen, chirurgisch of medicamenteus.



</doc>
<doc id="1428370" url="https://nl.wikipedia.org/wiki?curid=1428370" title="Laparotomie">
Laparotomie

Een laparotomie is een operatie, waarbij de buik (het abdomen) geopend wordt via een incisie (snee) in de buikwand. Tomie betekent snijden. Een andere naam is coeliotomie.

Bij een "diagnostische laparotomie" (ook wel proeflaparotomie genoemd), is de veroorzaker van de buikproblemen onbekend en is een laparotomie de beste manier om de oorzaak te vinden. 

Bij de "therapeutische laparotomie", is de oorzaak bekend zoals bijvoorbeeld een maagperforatie of coloncarcinoom (dikkedarmkanker) en wordt de laparotomie gebruikt om het probleem op te lossen.
Meestal wordt de term laparotomie gebruikt voor de diagnostische procedure. Als men therapeutisch opereert wordt de laparotomie gezien als de manier om toegang tot de buik te krijgen en wordt het bijvoorbeeld een hemicolectomie rechts genoemd.

Afhankelijk van de plaats van de incisie (snee) zijn diverse organen in de buik te bereiken.
Dit zijn:

De meest voorkomende snede gaat via de mediaanlijn en loopt verticaal. Deze incisie volgt de linea alba abdominis. Het voordeel van een snede in de middellijn is dat de toegang tot de buikorganen groter is.

De gepasseerde lagen van de buikwand van buiten naar binnen zijn:

Andere incisies voor de buik zijn:

Een procedure die gerelateerd is aan de laparotomie is de laparoscopie, een vorm van minimaal invasieve chirurgie. Hierbij worden middels kleine openingen in de buikwand met behulp van kijk- en werkinstrumentarium organen in de buikholte bekeken of geopereerd. Enkele voorbeelden zijn een laparoscopische cholecystectomie of een laparoscopische appendectomie. Gynaecologen maken veelvuldig gebruik zowel diagnostisch al therapeutisch van laparoscopieën. Momenteel is er binnen de urologie een ontwikkeling waarbij de prostaat laparoscopisch wordt verwijderd.


</doc>
<doc id="1428464" url="https://nl.wikipedia.org/wiki?curid=1428464" title="Wespentaille">
Wespentaille

Een wespentaille of petiolus is de kenmerkende insnoering in het lichaam van veel vliesvleugeligen (Hymenoptera): de wespen, mieren, bijen en hommels (Apocrita).

Bij de meeste andere insecten zijn het achterlijf en het borststuk tegen elkaar gelegen of gefuseerd, zoals bij de wantsen. Sommige insecten die wespen imiteren (mimicry) hebben vlekjes op de voorzijde van het achterlijf die een wespentaille nabootsen, een voorbeeld is de hoornaarsvlinder.

Een wespentaille is ook een modisch ideaalbeeld, dat van tot 1920 heerste; met een veter- of rijgkorset, bustier of guêpière werd de taille ingesnoerd tot een extreem kleine omtrek. Tot aan de jaren twintig van de vorige eeuw was de wespentaille een modisch ideaalbeeld. Tijdens de "roaring twenties" raakte dit ideaalbeeld passé mede onder invloed van de diverse gezondheidsbewegingen, de suffragettes en de eerste feministische golf.

"Wespentaile" is waarschijnlijk een leenvertaling van het Franse "taille en guêpe" (voor het eerst aangetroffen in 1783) of "taille de guêpe "(1829, "guêpe" betekent 'wesp'). Het met een korset ingesnoerde middenlijf raakte in Frankrijk aan het eind van de 18e eeuw in de mode; de rest van Europa volgde in de 19e eeuw. Het woord zal met de mode zijn meegelift en komt in diverse Europese talen voor. De Duitsers spreken van "die Wespentaille" en de Engelsen van "wasp-waist". 
In het Nederlands is "wespentaille" in 1838 voor het eerst aangetroffen, in een brief die Johannes Kneppelhout vanuit Parijs schreef aan een vriend: ,Hoe gaat het met je reisgenoot? Laat hij, wat zijn insectenverzameling betreft, uitkijken voor de wespentailles van de dames van lichte zeden, het zijn vliesvleugeligen die voor weinigen onderdoen’’.

Het woord lijkt echter pas later, vanaf circa 1870, algemeen bekend te zijn geworden. In 1881 komen we het tegen in een ,beurtzang voor een heer en dame’’, getiteld ‘Modetwist’. Daarin zingt de heer onder meer: ,Zij rijgen en zij snoeren,/ Verrichten zware toeren,/ Nooit vinden zij haar taille smal genoeg;/ Begint het hard te waaien/ Dan ziet men alles zwaaien,/ Dra breekt haar wespentaille laat of vroeg.’’


</doc>
<doc id="1428836" url="https://nl.wikipedia.org/wiki?curid=1428836" title="Thiamfenicol">
Thiamfenicol

Thiamfenicol is een antibioticum dat als methyl-sulfonyl analoog van chlooramfenicol een vergelijkbaar spectrum heeft maar 2 tot 2½ keer zo effectief is. Net als chlooramfenicol is het onoplosbaar in water maar lost uitstekend op in vetten. In veel landen wordt het in de diergeneeskunde veel toegepast als antibioticum. In China en Italië wordt het middel ook gebruikt bij de mens. Het grootste voordeel boven chlooramfenicol is dat het nooit in verband wordt gebracht met aplastische anemie.




</doc>
<doc id="1429165" url="https://nl.wikipedia.org/wiki?curid=1429165" title="Gravinnehof">
Gravinnehof

De Gravinnehof is een hofje in Haarlem, het hof is te vinden aan het Spaarne. Het is een modern hofje en opgeleverd in 2001.

De Gravinnehof werd op 7 mei 2001 geopend door Prinses Margriet. Het hof is te vinden langs het Spaarne, het adres is Spaarne 100/102. De zijkant van De Gravinnehof grenst aan de Gravinnesteeg, vandaar de naam. De Gravinnehof is gerealiseerd door de Stichting Gravinnehof uit Haarlem, een samenwerkingsverband van het Sint Jacobs Godshuis en De Hofjes van Codde en Van Beresteyn. De Gravinnehof wordt ook wel 'Hofje van de 21e eeuw' genoemd. De architect was Dolf Floors, hij won een uitgeschreven prijsvraag waarbij zijn ontwerp uit 198 inzendingen als de beste werd gekozen. De Gravinnehof is bedoeld voor mannen en vrouwen van 55 jaar en ouder en omvat 26 seniorenwoningen.

In de Gravinnesteeg, naast De Gravinnehof, is de Brijder Stichting gevestigd. Hier halen harddrugs verslaafden dagelijks hun portie methadon, ook is er een gebruikersruimte. Dit heeft de bewoners van De Gravinnehof veel overlast bezorgd, wat leidde tot acties tegen de Brijder Stichting en Gemeente Haarlem. Tot een oplossing heeft dat niet geleid, wel tot het afsluiten van de Hof.


</doc>
<doc id="1429485" url="https://nl.wikipedia.org/wiki?curid=1429485" title="Albert Tafel">
Albert Tafel

Albert Tafel (Stuttgart, 6 november 1876 - Heidelberg, 19 april 1935) was een Duits arts, ontdekkingsreiziger en tibetoloog. Hij verwierf met name bekendheid vanwege zijn ontdekking van de Hoangho-Knies in 1907.

Tafel maakte verschillende reizen naar Azië en in het bijzonder naar Noordoost-Tibet. Hij nam onder meer deel aan de expeditie van Wilhelm Filchner in 1904-5 door Noord-China en het oostelijke en noordoostelijke deel van Tibet.

In januari 1905 maakte hij zich los van de groep om het gebied nogmaals op eigen gelegenheid binnen te gaan. Tijdens deze tocht onderzocht hij verschillende bronmeren van rivieren waaronder de bovenloop van de Gele Rivier, delen van Binnen-Mongolië, Kuku-nor, het Tsaidam-bekken, het Marco-Pologebergte en hij bracht een bezoek aan het klooster Kumbum waar hij de dertiende dalai lama, Thubten Gyatso, ontmoette. Tafel lukte het echter niet Lhasa te bereiken.




</doc>
<doc id="1429507" url="https://nl.wikipedia.org/wiki?curid=1429507" title="Armhaar">
Armhaar

Armhaar is de benaming voor haar dat op de armen van mensen groeit. Soms bedekt het ook delen van de elleboog.

Armhaar wordt in Nederland gezien als een typisch mannelijk verschijnsel, omdat mannen meer terminaal haar op hun armen hebben groeien, waardoor het - vooral als zij zwart haar hebben - duidelijker te zien is. Het haar groeit voornamelijk op de onderarm tot aan de pols, maar is soms ook te zien op de bovenarm en op de hand.

Het terminaal haar op de armen is een secundair geslachtskenmerk bij jongens en ontwikkelt zich in de laatste fasen van de puberteit. Als voor die periode al haar op de armen groeit, is dit lang en stevig vellushaar, maar dit komt over het algemeen niet vaak voor. De armen van zowel jongens als meisjes zijn bedekt met vellushaar: vooral bij jongens verandert dit in de puberteit in het dikkere terminaal haar, maar het kan ook bij sommige jonge vrouwen en meisjes voorkomen.


</doc>
<doc id="1429739" url="https://nl.wikipedia.org/wiki?curid=1429739" title="Myotonia congenita">
Myotonia congenita

Myotonia congenita, of congenitale myotonie is een zeer zeldzame erfelijke spieraandoening die onder te verdelen is de ziekte van Becker ("dystrofinopathie") en de ziekte van Thomsen ("autosomaal dominante myotonia congenita"). Congenita betekent "aangeboren", en "hereditaria", erfelijk. Myotonia betekent "het abnormaal aangespannen zijn van spieren".

De ziekte van Thomsen is genoemd naar de Deense arts Julius Thomsen die de ziekte in 1876 omschreef. De ziekte is autosomaal "dominant" overerfbaar waarbij de oorzaak op chromosoom 7 ligt. Het kenmerkt zich door aanvallen van plotselinge stijfheid (kramp) van de skeletspieren. Deze, vaak pijnlijke, aanvallen komen voor na een periode van rust en/of een plotselinge beweging door bijvoorbeeld een schrikreactie. Ook temperatuurwisselingen en vermoeidheid kunnen het aantal aanvallen bevorderen. Deze stijfheid kan in het hele lichaam ontstaan met uitzondering van het hart- en het darmstelsel. De eerste symptomen kunnen al snel na de geboorte zichtbaar zijn. Een aantal mensen met de ziekte van Thomsen heeft een vorm van spierhypertrofie.

De ziekte van Becker is genoemd naar de Duitse arts Peter Emil Becker die de ziekte in de 20ste eeuw beschreef. Het is, anders dan bij de ziekte van Thomsen, autosomaal "recessief" overerfbaar. De oorzaak ligt, net als bij de ziekte van Thomsen op chromosoom 7. Het kenmerkt zich ook door aanvallen van plotselinge stijfheid van de skeletspieren. Daarnaast kan er in tegenstelling tot de ziekte van Thomsen ook sprake van plotseling optredende spierzwakte. Deze spierzwakte kan in lichte vorm ook blijvend zijn. Mensen met de ziekte van Becker kunnen een vorm van spierhypertrofie hebben maar ook spieratrofie komt voor. De eerste symptomen worden meestal pas zichtbaar tussen het tiende en twintigste levensjaar soms nog later. De ziekte van Becker heeft meestal een ernstiger verloop, en een progressiever karakter dan de ziekte van Thomsen. Becker was ook de naamgever van de spierdystrofie van Becker, wat een geheel andere andere ziekte is dan de ziekte van Becker.


</doc>
<doc id="1430322" url="https://nl.wikipedia.org/wiki?curid=1430322" title="Tobramycine">
Tobramycine

Tobramycine is een aminoglycoside antibioticum dat wordt gebruikt bij de bestrijding van voornamelijk infectie met gram-negatieve bacteriestammen. Aangezien aminoglycosiden niet via maag en darmen opgenomen worden, verloopt de toediening via een injectie, via inhalatie of als oogdruppels of oogzalf. Evenals overige aminoglycosiden kan Tobramycine problemen veroorzaken in het oor (doofheid/evenwicht) bij mensen met een genetische ontvankelijkheid daarvoor. Voorzichtigheid is geboden in verband met de giftigheid van Tobramycine voor de nieren.


</doc>
<doc id="1430751" url="https://nl.wikipedia.org/wiki?curid=1430751" title="Gadobutrol">
Gadobutrol

Gadobutrol is een contrastmiddel voor gebruik bij magnetische resonantie-beeldvorming (MRI-scans) van de hersenen, wervelkolom, bloedvaten, lever en nieren. Het dient om het contrast van de gevormde beelden te verhogen en de diagnose te vergemakkelijken.

Contrastmiddelen voor MRI-scans zijn doorgaans paramagnetische gadoliniumverbindingen. Gadobutrol is een neutraal (niet-ionisch) macrocyclisch gadoliniumcomplex, dat bestaat uit gadolinium (Gd) en de macrocyclische verbinding dihydroxy-hydroxymethylpropyl-tetra-azacyclododecaan-triazijnzuur (butrol), een derivaat van cycleen. Merknamen zijn "Gadovist" en "Gadograf" van Bayer Schering. Het is in Duitsland en Nederland toegelaten sedert 2000. In België is het sedert 22 juli 2008 vergund.

Het wordt intraveneus ingespoten vóór de MRI-scan. De concentratie van het middel is 1 millimol per milliliter. De aanbevolen dosis is 0,1 millimol per kilogram lichaamsgewicht; de maximale dosis 0,3 millimol per kg. Dit komt dus overeen met 0,1 resp. 0,3 milliliter per kg lichaamsgewicht.

Zoals andere gadoliniumverbindingen, kan gadobutrol een toxische reactie (nefrogene systemische fibrose) veroorzaken bij patiënten met een ernstige nierinsufficiëntie. Gadobutrol kan ook ernstige allergische reacties veroorzaken.



</doc>
<doc id="1430798" url="https://nl.wikipedia.org/wiki?curid=1430798" title="Gadoxetaat">
Gadoxetaat

Gadoxetaat dinatrium is een contrastmiddel voor magnetische resonantie-beeldvorming. Het is een van de paramagnetische gadoliniumverbindingen die hiervoor gebruikt worden. Het is het natriumzout van een complex van het gadolinium-ion met EOB-DTPA (ethoxybenzyl-di-ethyleentriaminepenta-azijnzuur). Het CAS-nummer van dit complex is 135326-11-3.

Het is een middel van Bayer Schering Pharma, met als merknamen "Primovist", "EOB Primovist" in Japan en "Eovist" in de Verenigde Staten.

Het is een orgaanspecifiek contrastmiddel, dat geschikt is voor de detectie en karakterisering van leverbeschadigingen (leverlaesies). Het wordt goed opgenomen door gezonde levercellen die een hoger contrast verkrijgen t.o.v. beschadigd weefsel, zoals uitzaaiingen en kankers.

Het wordt intraveneus toegediend. De aanbevolen dosis is 0,1 ml/kg lichaamsgewicht. Bij patiënten met ernstige nierinsufficiëntie is voorzichtigheid geboden omdat ze de stof moeilijk kunnen uitscheiden en de mogelijkheid van een toxische reactie (nefrogene systemische fibrose) bestaat.



</doc>
<doc id="1431524" url="https://nl.wikipedia.org/wiki?curid=1431524" title="Tonsilla lingualis">
Tonsilla lingualis

De tonsillae linguales (enkelvoud: "tonsilla lingualis") of tongamandelen zijn ronde massa's van lymfeweefsel die de achterkant van de tong bestrijken.

Deze weefsels zijn gelegen op het dorsale oppervlak aan de basis van de tong, diep in de keel. Ze zijn alleen zichtbaar te maken met speciale medische apparatuur, zoals een laryngoscoop.

Het lymfeweefsel is erg geconcentreerd en het oppervlak is bedekt met een gestreepte epitheellaag, die samenkomt en openingen, "cryptes", vormt in elke tongamandel. Ze zijn deels omringd door bindweefsel, wat hen samen met de neusamandelen en keelamandelen in de groep van deels ingekapselde lymfeorganen plaatst. Ze zijn verbonden met de slijmvliezen van mond en keel, die een directe afvoer hebben in de amandelcrypte.


</doc>
<doc id="1431533" url="https://nl.wikipedia.org/wiki?curid=1431533" title="Trichostomatia">
Trichostomatia

Trichostomatia is een onderklasse van de klasse Litostomatea. De onderklasse Trichostomatia omvat twee ordes, Entodiniomorphida en Vestibuliferida.

De onderklasse omvat voornamelijk trilhaardiertjes die voorkomen in het spijsverteringskanaal van gewervelde dieren. Typerend voor de trilhaardiertjes die tot deze onderklasse horen is een sterk met cilia (trilhaartjes) behaarde mond. De meeste trilhaardiertjes zijn voor de voortbeweging afhankelijk van één voortbewegingsmechanisme, maar de onderklasse bevat ook soorten die meerdere mechanisme bezitten.


</doc>
<doc id="1431596" url="https://nl.wikipedia.org/wiki?curid=1431596" title="Cera (epovariant)">
Cera (epovariant)

Cera (merknaam: "Mircera") is een derde generatie epo. Het is de afkorting van "continuous erythropoiesis receptor activator". Het kwam in 2007 op de markt en wordt geproduceerd door Hoffmann-La Roche. Het is zoals alle andere vormen van erytropoëtine een hormoon, in dit geval kunstmatig gemaakt, dat normaliter door de nier wordt aangemaakt en dat de vorming van rode bloedcellen in het lichaam stimuleert. Het middel wordt gebruikt als geneesmiddel bij bloedarmoede of ter voorkoming van bloedarmoede bij kankerpatiënten tijdens de chemokuur. Doel van het ontwikkelen van deze derde generatie erytropoëtine was dat het middel slechts om de drie tot vier weken toegediend hoeft te worden. De volledige naam van dit product is methoxypolyethyleenglycol-epoëtine beta .

Net als de twee voorgaande varianten wordt deze vorm van epo ook toegepast als doping in de sport. In eerste instantie was Cera niet op te sporen in de urine. Dit kwam doordat er, in tegenstelling tot de eerdere varianten, veel minder van in de urine terechtkomt. De hoeveelheden waren te laag om te detecteren. Dit zorgde voor de populariteit onder sporters, naast het feit dat het veel minder vaak moet worden toegediend. Het is inmiddels wel in het bloed en de urine opspoorbaar.

De eerste sporter die is betrapt op het gebruik van Cera was de Italiaanse wielrenner Riccardo Riccò tijdens de Ronde van Frankrijk van 2008. Hij had twee etappes gewonnen. In zijn urine werden te hoge gehalten aangetroffen. Na afloop van de Ronde (juli 2008) werd bekend dat de opsporingstechnieken waren verbeterd en werd besloten om van een aantal verdachte renners opnieuw de urine en het bloed te onderzoeken. Daaruit bleek dat ook de toppers Stefan Schumacher (2 ritzeges en twee dagen in de gele trui), Leonardo Piepoli (1 ritzege) en de Oostenrijker Bernhard Kohl (winnaar bolletjestrui en nummer 3 van het eindklassement) dit middel hadden gebruikt.

Deze onthullingen vormden aanleiding voor het Internationaal Olympisch Comité om mogelijk alle 5.000 dopingmonsters, genomen tijdens de Olympische Zomerspelen 2008, opnieuw te onderzoeken, dit keer specifiek op Cera. Op 29 april 2009 maakte het CONI bekend dat Davide Rebellin positief testte voor de olympische wegrit waarin hij tweede werd. Hetzelfde gebeurde met het de gouden medaillewinnaar op de 1.500 meter bij de atletiek, Rashid Ramzi uit Bahrein.

De volgende wielrenners zijn positief getest op het gebruik van dit middel:

In de atletiek werden de volgende atleten betrapt:


</doc>
<doc id="1431682" url="https://nl.wikipedia.org/wiki?curid=1431682" title="Lymfangion">
Lymfangion

Een lymfangion (kleppensegment) is een gedeelte van een lymfevat dat tussen twee kleppen ligt en werkt als een kleine pompeenheid. Om een afvoer van het lymfe van distaal naar proximaal (van ver van het hart naar dichtbij van het hart) te bewerkstelligen, zullen de units alternerend aanspannen. Door middel van manuele lymfedrainage kan de depolarisering van deze lymfangionen worden gestimuleerd van 1 keer per 5-7 seconden naar 1 keer per 2-3 seconden. Wanneer er bewogen wordt, wordt het angion gerekt, waardoor er een actiepotentiaal ontstaat (wat een contractie tot gevolg heeft).


</doc>
<doc id="1431735" url="https://nl.wikipedia.org/wiki?curid=1431735" title="Huidtransplantatie">
Huidtransplantatie

Een huidtransplantatie is een medische ingreep waarbij een stuk beschadigde huid wordt vervangen door een ander stuk. Dit vervangende stuk huid wordt meestal elders op het lichaam van de patiënt geoogst; slechts in zeldzame gevallen wordt huid van iemand anders gebruikt.

Huidtransplantatie kan worden toegepast bij:



Risico’s bij huidtransplantaties zijn:



</doc>
<doc id="1431739" url="https://nl.wikipedia.org/wiki?curid=1431739" title="Tachypnoe">
Tachypnoe

Tachypnoe (Grieks: ταχύς (snel) en πνέω (ademen)) wordt gekenmerkt door snel ademen (>20 per minuut) en onderscheidt zich van hyperventilatie door het feit dat tachypnoe in sommige gevallen nodig kan zijn om lichaamsgassen uit te wisselen. Dit is het geval na lichamelijke inspanning, waarbij doorgaans geen sprake is van hyperventilatie. Hyperpnoe is weer anders omdat er dan sprake is van snelle diepe ademhaling, in tegenstelling tot tachypnoe waarbij de persoon snel en kort ademhaalt.



</doc>
<doc id="1431776" url="https://nl.wikipedia.org/wiki?curid=1431776" title="Shikiminezuur">
Shikiminezuur

Shikiminezuur is een belangrijk biochemisch intermediair in planten en micro-organismen. De naam is afgeleid van de Japanse bloem "shikimi-no-ki" (シキミ, Japanse steranijs, "Illicium anisatum"), waaruit de stof voor het eerst werd geïsoleerd in 1885. Enkel het enantiomeer (3"R",4"S",5"R")-shikiminezuur is biologisch relevant.

De shikimaatbiosynthese start bij fosfo-enolpyruvaat en erythrose-4-fosfaat die reageren tot 3-deoxy-D-arabinoheptulosonaat-7-fosfaat (DAHP). Deze reactie wordt gekatalyseerd door het enzym DAHP-synthase. DAHP wordt dan omgezet tot 3-dehydrochinaat (DHQ) met behulp van DHQ-synthase en NAD als cofactor. NAD wordt daarna door het enzym geregenereerd.

DHQ wordt vervolgens door het enzym chinaatdehydratase gedehydrateerd tot 3-dehydroshikimaat, dat dan gereduceerd wordt tot shikimaat door het enzym shikimaatdehydrogenase met NADPH als cofactor.

Shikiminezuur is een belangrijke precursor voor:

In de farmacie wordt shikiminezuur (geïsoleerd uit de steranijs ("Illicium verum") gebruikt als grondstof voor het antiviraal middel oseltamivir (Tamiflu). Het probleem is dat shikiminezuur slechts in lage concentraties aanwezig is in steranijs en andere planten, zodat het rendement van de syntheseroute erg laag is (3 tot 7%). Shikiminezuur kan ook worden geïsoleerd uit de zaden van de amberboom met een rendement van 2,4 tot 3,7%. Synthese is ook mogelijk, maar ook deze verloopt met een rendement van maximaal 35%. In 2003 slaagde men erin bepaalde bacteriestammen van "Escherichia coli" te optimaliseren om commercieel interessante hoeveelheden shikiminezuur te produceren. Sedertdien wordt shikiminezuur steeds meer door microbiële fermentatie geproduceerd.


</doc>
<doc id="1431901" url="https://nl.wikipedia.org/wiki?curid=1431901" title="NOEC">
NOEC

De No Observed Effect Concentration (NOEC) of No Observed Effect Level (NOEL) is een parameter in het vakgebied 'risicoanalyse'. De parameter geeft de hoogste concentratie van een (vervuilende) substantie aan waarbij geen (negatieve) effecten bij een bepaalde soort wordt waargenomen. Om verschil te maken tussen het meten van een willekeurig effect en een negatief effect, wordt de NOEC bij een negatief effect ter verduidelijking vaak ook de NOAEC (No Observed Adverse Effect Concentration) of NOAEL (No Observed Adverse Effect Level) genoemd. Verder moet in acht genomen worden dat bij studies vaak alleen naar één of hooguit enkele mogelijke (negatieve) effecten wordt gekeken.

De NOEC is vaak de concentratie waarbij een bepaald milieubeleid in werking treedt.

Naast de NOEC wordt ook de NEC gehanteerd (No Effect Concentration). Dit is een willekeurige concentratie waarbij geen (negatieve) effecten worden waargenomen bij een bepaalde soort. De NOEC is per definitie dus ook een NEC, maar andersom hoeft dit dus niet het geval te zijn.

In de industrie worden voortdurend nieuwe chemicaliën ontwikkeld en geproduceerd die een mogelijk negatief effect hebben op de volksgezondheid of op het milieu in het algemeen. Vandaag de dag wordt risk assessment over het algemeen als onmisbaar beschouwd als het aankomt op besluitvorming op wetenschappelijke basis. Over het algemeen wordt er niet getwijfeld aan het bestaan van een NOEC of NEC, maar het vaststellen van de NOEC is een ander verhaal. Het vaststellen gebeurt in de meeste gevallen door het gebruik van gestandaardiseerde tests, bijvoorbeeld van het OECD of van de Internationale Organisatie voor Standaardisatie, waarbij groepen van testdieren worden blootgesteld verschillende concentraties van de te meten stof. Er kan onder andere worden gekeken naar het overlevingspercentage, de ontwikkeling of de reproductie van de dieren.

Aangezien de tests in beginsel vaak worden uitgevoerd met een groot bereik aan concentraties, resulteert dit meestal in het vaststellen van de NOEC. De NOEC wordt echter ernstig bekritiseerd op statistische gronden door diverse auteurs, waarbij deze concludeerden dat men de NOEC moest laten varen.

Een voorgesteld alternatief voor de NOEC is de zogenaamde ECx-concentratie, oftewel de concentratie waarbij een x % effect wordt gemeten. De EC50 is dus de concentratie waarbij 50% van de geteste dieren een (negatief) effect vertoont. Maar net als de NOEC toont ook de ECx-concentratie problemen bij het toepassen voor risk assessment. Elke x-waarde anders dan 0 impliceert namelijk dat een (negatief) effect wordt geaccepteerd, en dit botst met het einddoel: Het beschermen van het milieu, of de volksgezondheid. Het doel van milieuwetgeving is het bereiken van een staat waarin vervuilende stoffen geen negatieve effecten aan het milieu veroorzaken. ECx-waarden zijn afhankelijk van de tijd van blootstelling van de stof aan de omgeving. Dit betekent dat de ECx-waarden afnemen bij een toenemende blootstellingstijd, totdat er een evenwicht wordt bereikt. Dit heeft te maken met het feit dat effecten afhankelijk zijn van interne concentraties, en het kan dus even duren voordat de stof het lichaam of een testorganisme binnendringt. Standaard worden experimenten uitgevoerd met organismen die niet eerder zijn blootgesteld aan de te testen stof. De blootstellingstijd waarin de afname van de stof in het milieu substantieel is is afhankelijk van de eigenschappen van het organisme en het milieu en het te meten effect. Dit kan er dus toe leiden dat een EC50 een lagere waarde heeft dan bijvoorbeeld de EC10, afhankelijk van het gebruikte testprotocol.


</doc>
<doc id="1432445" url="https://nl.wikipedia.org/wiki?curid=1432445" title="Carel de Haseth">
Carel de Haseth

Carel Pieter de Haseth (Curaçao, 22 september 1950) is een Nederlands-Antilliaans apotheker, politicus (Gevolmachtigd minister van de Nederlandse Antillen), dichter en schrijver. Hij ontving verschillende onderscheidingen.

Carel de Haseth behaalde zijn diploma Gymnasium-bèta op Curaçao in 1968. Hij ging naar Nederland en studeerde farmacie aan de Rijksuniversiteit Leiden (doctoraal in 1975), waarna hij in 1976 aan dezelfde universiteit het apothekersdiploma behaalde.

De Haseth was Hoofd van de Apotheek en Centrale Sterilisatie van het Sint Elisabeth Hospitaal op Curaçao van 1976 tot 1994 en opnieuw van 1998 tot 1999. De Haseth was lid van de commissie wetswijziging inzake wetgeving op farmaceutisch gebied, lid van de landelijke Formulariumcommissie ingesteld door de regering van de Nederlandse Antillen, lid van de Stichting Leerstoel voor Milieu en Ontwikkeling, lid van de Commissie Beroepsopleiding Huisartsen, referent van de "United States Pharmacopoeia Dispensing Information", penningmeester van het "Caribbean Institute of Perinatology Ltd.". Verder was hij voorzitter (namens de faculteit der medische wetenschappen van de Rijksuniversiteit Groningen) van de Onderwijscommissie in het St. Elisabeth Hospitaal, voorzitter van de Examencommissie Apothekers en Apothekersassistenten en voorzitter van de Geneesmiddelen Registratie Commissie van de Nederlandse Antillen.

Met A.E.C. Saleh en R.A. Martinez stelde hij het "Sint Elisabeth Formularium" (1978) op. Met K.Berend schreef hij een "Handleiding parenterale voeding" (1985). Hij publiceerde verder op het gebied van de farmaceutica in onder meer het "Pharmaceutisch Weekblad", "Pharm.Acta Helv.", "J.Clin.Pharmacol.", "ESRA News & Views" en het "Militair Geneeskundig Tijdschrift".

De Haseth is prominent aanwezig binnen de Antilliaanse politieke partij PAR: penningmeester in 1998-1999 en opnieuw sinds 2006, en secretaris in 2005. In 1994 werd hij benoemd tot Gevolmachtigd minister van de Nederlandse Antillen, met Den Haag als standplaats. Hij diende in die functie ook van 2000 tot 2003 en in de maanden juni-juli 2004. Vervolgens werd hij secretaris/adviseur van de minister-president van de Nederlandse Antillen, en sinds 2006 Raadsadviseur van de Nederlandse Antillen.

Daarnaast vervulde hij verschillende nevenfuncties:

Carel de Haseth was redactielid van het tijdschrift "Watapana" (1969-1974), medeoprichter van Uitgeverij Flamboyant/P (1974), redacteur van het tijdschrift "Kristòf" (1976 – heden), medewerker van de "Ñapa" (weekendbijlage van de "Amigoe") (1976-1994) en columnist van het "Algemeen Dagblad" Caribische editie (1999-2001). Zijn werk verscheen ook in "De Gids, Kruispunt" en "Preludium". Carel de Haseth schrijft zijn werk zowel in het Papiaments als het Nederlands.







</doc>
<doc id="1432511" url="https://nl.wikipedia.org/wiki?curid=1432511" title="Hofje Codde en Van Beresteijn">
Hofje Codde en Van Beresteijn

Het Hofje van Codde en Beresteijn is een hofje in de Nederlandse stad Haarlem. Het huidige hofje dateert uit 1968 en is een samenvoeging van twee oudere hofjes: het Hofje van Codde en het Hofje van Beresteijn. Het Hofje van Codde en Beresteijn is gelegen aan de Jos Cuypersstraat in de Leidsebuurt van Haarlem, vlak bij de nieuwe Sint Bavo.

De stichter van het Hofje van Codde was Pieter Jansz Codde, kapelaan van de Sint Bavokerk aan de Grote Markt te Haarlem. In zijn testament van 1598 bepaalde Codde dat er van zijn nalatenschap onder ander een hofje gebouwd moest worden voor arme oudere vrouwen. Het hofje werd in 1609 gebouwd aan het Klokhuisplein in het centrum van Haarlem. Het Hofje van Codde werd ook wel 't Spoorwaterhofje genoemd, naar de executeur-testamentair en de eerste regent van 't hofje Hendrick Spoorwater. Door de bouw van het concertgebouw en de uitbreiding van drukkerij Joh. Enschedé en Zonen (beiden aan het Klokhuisplein) moest het hofje wijken. Er werd een nieuw hofje gebouwd aan de Lange Herenstraat (vlak bij het NS-Station te Haarlem) naast het Hofje van Beresteijn.

Het Hofje van Beresteijn is vernoemd naar kunstschilder Claes van Beresteyn. Net als Codde had Beresteijn bij testament bepaald dat uit zijn nalatenschap een hofje gebouwd moest worden voor arme rooms-katholieke oude mannen of vrouwen. Berensteijn overleed in 1684, het hofje werd gebouwd in 1688 aan de Lange Herenstraat. Het onderhoud van het hofje is lange tijd betaald uit de verkoop van schilderijen van Van Beresteijn die onder andere in het Louvre in Parijs te vinden zijn.

Door veranderingen aan het Stationsplein te Haarlem in de 60'er jaren van de 20ste eeuw moesten de twee hofjes verdwijnen. Beide hofjes werden in 1967 gesloopt om plaats te maken voor kantoren en hoogbouw. Besloten werd een nieuw hofje te bouwen aan de J. Cuyperstraat in de Leidsebuurt van Haarlem, vlak bij de nieuwe Sint Bavo. Het nieuwe hofje is ontworpen door architect J.H. van der Laan. Er kwamen 18 huisjes gelegen rond een binnenhof. Het Hofje Codde en Van Beresteijn is bestemd voor katholieke vrouwen van 60 jaar en ouder. Het hofje werd officieel geopend op 30 augustus 1969. Qua opzet is het Hofje Codde en Van Beresteijn nog steeds herkenbaar als hofje, echter de architectuur is typisch voor de jaren 60 - '70 van de 20ste eeuw.


</doc>
<doc id="1432761" url="https://nl.wikipedia.org/wiki?curid=1432761" title="Joseph Sebrechts">
Joseph Sebrechts

Joseph Sebrechts (Willebroek, 11 februari 1885 - Brugge, 28 maart 1948) was doctor in de geneeskunde, professor en chirurg, verbonden aan een aantal ziekenhuizen in de Belgische stad Brugge.

Als zoon van een notaris stamde hij uit een familie van geneesheren. Zijn overgrootvader Corneille Sebrechts werd reeds in 1793 gelauwerd vanwege verdiensten in de verloskunde.

Joseph Sebrechts studeerde in Mechelen, in Gent en aan het Sint-Jozefscollege in Aalst (retorica 1902), om in 1908 te promoveren tot doctor in de geneeskunde aan de Katholieke Universiteit Leuven in Leuven. Daar werd hij assistent op de heelkundige dienst bij professor Théophile Debaisieux (1847-1920), om nadien kennis op te doen in Duitsland, Oostenrijk en Frankrijk.

In 1911 huwde hij met Jeanne Van Caillie, de dochter van de vrederechter uit Oostende. Zij werden de ouders van acht kinderen.

Zijn carrière in Brugge begon in 1909 in de Sint-Jozefskliniek, om in 1912 hoofdchirurg te worden in het Sint-Janshopitaal te Brugge. Hij leidde ook een kleine privékliniek naast zijn woning. In 1925 werd hij benoemd tot geaggregeerd professor aan de Leuvense Universiteit. Hij bleef werken tot kort voor zijn dood op 63-jarige leeftijd.

Hij maakte naam door de uitvinding of de verbetering van chirurgische technieken, onder meer in maag-, darm- en rectumchirurgie, in pneumectomie en vooral in de techniek van de ruggenmergverdoving, waar zijn naam blijvend aan verbonden is. 

Deze sociaal ingestelde man, lid van tal van medische commissies en besturen, lag aan de basis van de chirurgie in Brugge en van de ontwikkeling van de anesthesie in het algemeen. 

Hij gaf opleiding aan tal van jonge chirurgen die later succesvol werden.

Sebrechts was: 


De Gasthuisstraat waarin zich de Minnewaterkliniek bevond, werd na zijn dood tot 'Professor dokter Joseph Sebrechtsstraat' omgedoopt.

De tuin (tussen de Beenhouwersstraat en de Oude Zak) van de voormalige woning van Joseph Sebrechts, is een openbaar park geworden, het Stadspark Sebrechts.

Aan zijn woning in de Beenhouwersstraat hangt een gedenkplaat, gemaakt door de beeldhouwer Joseph Rotsaert.




</doc>
<doc id="1432916" url="https://nl.wikipedia.org/wiki?curid=1432916" title="Hofje van Willem Heythuijsen">
Hofje van Willem Heythuijsen

Het Hofje van Willem Heythuijsen is een hofje in Haarlem aan de Kleine Houtweg 135.

Het Hofje van Willem Heythuijsen is gesticht in 1650 uit de nalatenschap van de in datzelfde jaar overleden Willem van Heythuijsen, een ongehuwde rijke Haarlemse textielhandelaar. Het hofje ligt nabij de Haarlemmerhout en lag bij stichting als een van de weinige hofjes buiten de stadswallen. Het hofje wordt vanaf de stichting gemengd bewoond door mannen en vrouwen. In tegenstelling tot de meeste hofjes is het niet gebouwd rond een binnentuin. Het hofje is L-vormig en de tuin ligt naast het hofje.

Willem van Heythuijsen was in zijn tijd een belangrijk man. Frans Hals vervaardigde tweemaal een schilderij van hem: in 1625 en in 1634. Het laatstgenoemde heeft in het hofje gehangen. In het begin van de 19e eeuw werd het voor circa 150 gulden verkocht aan een handelaar in Amsterdam. Het schilderij kwam uiteindelijk terecht in de collectie van de Rothschilds. In juli 2008 kwam het onder de hamer bij veilinghuis Sotheby's. Het bracht bijna 9 miljoen euro op.


</doc>
<doc id="1433022" url="https://nl.wikipedia.org/wiki?curid=1433022" title="Proveniershof">
Proveniershof

Het Proveniershof is een hofje in Haarlem, gelegen aan de Grote Houtstraat 140, de drukste winkelstraat van Haarlem. Het Proveniershof heeft wel de vorm van een hof, maar is anders dan 'gewone' hofjes niet gesticht door een gilde, een rijke particulier of een kerk. De naam Proveniershof dankt het hofje aan het feit dat hier tot 1866 een Proveniershuis te vinden was. In het voormalige Proveniershuis zijn nu appartementen gebouwd.

In de vijftiende eeuw stond op de plek van het Proveniershofje het katholieke vrouwenklooster Sint Michiel. In 1578 - ten tijde van de reformatie - werden de nonnen door de protestanten verjaagd. Drie jaar later werd het klooster en het omliggende terrein door de Prins van Oranje toegewezen aan de stad Haarlem als vergoeding voor de schade die de stad tijdens het Beleg van Haarlem had geleden. Het terrein werd in gebruik genomen door de Schutterij Sint Joris die het kloosterhof als oefenveld gebruikte; zo'n oefenveld heette in die tijd 'De Doelen'. Daarmee had de stad Haarlem twee 'Doelen': de Cloveniersdoelen en de Sint Jorisdoelen. In 1592 werd het kloostergebouw vervangen door een nieuw 'Doelengebouw' volgens ontwerp van stadsbouwmeester Lieven de Key; dit gebouw staat er nog steeds en is nu het poortgebouw van het hofje. In 1681 besloot de stad Haarlem dat één Doelen voor de schutterij voldoende was. De Sint Jorisdoelen werd in 1682 verbouwd tot 'Heerenlogement', een herberg voor mannen. De meeste huizen van het huidige Proveniershof dateren ook uit de 17e eeuw. Deze huizen, gebouwd achter het toenmalige "heerenlogement", hadden niets met de herberg te maken, ze waren eigendom van de stad Haarlem en werden verhuurd aan particulieren.

Het "heerenlogement" was geen succes, daarom werd besloten de herberg om te vormen tot een proveniershuis. Dit proveniershuis werd in 1707 in gebruik genomen. 'Provenier' is een oud-Hollandse benaming voor 'iemand die van preuves leeft' waarbij preuve gift betekent. Gratis was een verblijf in het Proveniershuis echter niet; de bewoners moesten zich inkopen. Hadden ze zich eenmaal ingekocht dan konden ze er tot hun dood blijven wonen en werden ze voorzien van de meest noodzakelijke levensbehoeften (kost en inwoning). Een paar keer per jaar kregen ze 'preuves' van het bestuur, de bewoners kregen dan wat luxere goederen. Het Proveniershuis was in aanvang zeer gewild, er was zelfs een wachtlijst. Vanwege de populariteit werden er woningen in de Doelstraat bijgekocht. Tegen het einde van de 18e eeuw nam de populariteit af, de regenten verlegden hun aandacht naar kostgangers die voor 340 gulden per jaar een woning konden huren inclusief kost.

Een opmerkelijke bewoner van het heerenlogement was de reus Daniel Cajanus, die afkomstig was uit Finland en in het Proveniershuis verbleef van 1745 tot zijn dood in 1749. Volgens overlevering was hij 2,60 meter lang. Een anekdote vertelt dat Cajanus zijn pijp kon aansteken aan een straatlantaarn. Na zijn dood in 1749 werd Cajanus begraven in de Grote Kerk te Haarlem.

In 1810 werden door de Franse bezetters verschillende gebouwen in Haarlem in beslag genomen om het leger te huisvesten. Eén van die gebouwen was het huidige Frans Hals Museum dat vóór die tijd dienstdeed als oudemannenhuis. De bewoners van het oudemannenhuis werden verplaatst naar het Proveniershuis. Van 1810 tot 1866 bleef het Proveniershuis in gebruik als oudemannenhuis. De achtergelegen woningen bleven normale huurwoningen.

Vanaf 1866 is op dezelfde plaats en in dezelfde gebouwen het Proveniershof gevestigd dat toen ook de naam 'hof' kreeg. In 1882 werd het uitgebreid met een aantal huisjes die voorheen toebehoorden aan het aanpalende Hofje van Oud Alkemade, ook wel het Hofje van de Twaalf Apostelen genoemd. Dat hofje lag aan de Barrevoetesteeg, die in dat jaar werd verbreed tot de Barrevoetstraat. Daarbij moest een aantal huisjes worden afgebroken, de overblijvende grond en huisjes van het hofje van Oud Alkemade werden bij het terrein van het Proveniershof gevoegd.

In de 20ste eeuw zijn in het hoofdgebouw appartementen gerealiseerd; ook zijn de achterliggende woningen gerestaureerd. Het Proveniershof is een groot hof met redelijk grote en verschillende woningen. Dat de woningen groter zijn dan de gemiddelde hofjeswoning komt doordat de huizen niet gebouwd zijn uit liefdadigheid maar als gewone huurwoningen. Hebben 'gewone hofjes' woningen maar één of twee kamers, in het Proveniershof zijn er woningen met twee tot zes kamers. Het hof wordt van oudsher gemengd bewoond (mannen en vrouwen) en omdat de woningen groot zijn wonen er - anders dan in de meeste hofjes - ook echtparen. Er wonen veel kunstenaars in het Proveniershof, waaronder de bekende Haarlemse componist/pianist JanWillem Lagerwaard. Het hof is eigendom van de woningcorporatie Ymere die de woningen verhuurt. In een deel van het voormalige Proveniershuis is sinds de '90 jaren van de 20ste eeuw een lunchroom gevestigd.


</doc>
<doc id="1433373" url="https://nl.wikipedia.org/wiki?curid=1433373" title="Spermatogenese">
Spermatogenese

Spermatogenese is het proces waarbij de mannelijke spermatogonia zich ontwikkelen tot volwassen spermatozoa. De spermatogenese is onder te verdelen in de spermacytogenese, meiose en spermiogenese.

Tijdens de spermatocytogenese ondergaan de spermatogonia, een soort stamcellen, mitose. Hierdoor ontstaan er meer spermatogonia. Een deel van deze spermatogonia blijft zich delen, een ander deel niet: De cellen die zich differentiëren tot spermatocyten. 

Bij de mens zijn er drie soorten spermatogonia

De primaire spermatocyten ondergaan dan meiotische deling. Tijdens deze deling ondergaan de cellen een lange profase (22 dagen) waarin ze van elkaar kunnen worden onderscheiden op basis van het patroon waarin het nucleaire chromatine zich bevindt.

De meiotische deling vindt plaats als de cel diploteen geworden is. Iedere chromosoom uit de cel bestaat in dat stadium uit twee zusterchromatiden. Na de meiose I-deling zijn er secundaire spermatocyten gevormd die 2n zijn. Een paar uur na de eerste deling zal de meiose II-deling plaatsvinden, waardoor haploïde spermatiden (1n) gevormd worden.

Bij de spermiogenese worden uit de gevormde haploïde spermatiden, spermatozoa gevormd. Het proces van spermiogenese kan worden onderverdeeld in 4 fases.


</doc>
<doc id="1433597" url="https://nl.wikipedia.org/wiki?curid=1433597" title="Wijnbergshofje">
Wijnbergshofje

Het Wijnbergshofje is een hofje in Haarlem, het is te vinden aan de Barrevoetestraat 4 in het centrum van Haarlem.

Het pand 'De Wijnberg' werd oorspronkelijk gebruikt als kerk van de Hoogduitse Doopsgezinde gemeente in Haarlem. In 1651 ging de Hoogduitse gemeente samen met de Doopsgezinde Vlaamse gemeente die een kerk had aan het nabijgelegen Klein Heiligland. Twee kerken waren niet nodig en zo werd De Wijnberg een behuizing voor oudere alleenstaande dames. De exacte datum waarop het hofje is gesticht, is onbekend. Het oudste nog bestaande archiefstuk is van 1696.

Het gebouw De Wijnberg werd gesloopt in 1871 en in 1872 werd het nieuwe Wijnbergshof opgeleverd dat bestond uit een hoofdgebouw aan de Barrevoetstraat met twee zijvleugels met daarin de hofjeswoningen. Het hofje had negen hofwoningen en een hoofdgebouw met daarin een regentenkamer en een woning voor de opzichteres. Het hofje werd, net als de meeste andere hofjes, bestuurd door een college van regenten en regentessen. De bewoonsters kregen van de regenten wekelijks een preuve (een gift), verder kregen ze de meest noodzakelijke levensmiddelen in natura. De bewoonsters betaalden geen huur.

De woningen zijn lange tijd ongeveer hetzelfde gebleven, wel werden ze gemoderniseerd. Zo kwamen er in de jaren zestig van de 20e eeuw keukens en wc's in de huisjes en werden de zolders omgebouwd tot slaapvertrek. In de jaren tachtig werden de woningen voorzien van badkamers en centrale verwarming. In de jaren negentig is het hof gerenoveerd. Er kwamen appartementen in het hoofdgebouw en door twee hofjeswoningen te laten vervallen, werden de huizen groter. De buitenkant van het hof is gelijk gebleven maar van binnen zijn de huizen opnieuw opgebouwd.


</doc>
<doc id="1433969" url="https://nl.wikipedia.org/wiki?curid=1433969" title="Paraisotricha minuta">
Paraisotricha minuta

Paraisotricha minuta is een soort trilhaardiertje uit de familie "Paraisotricha". De soort komt, net als veel andere soorten uit de onderklasse Trichostomatia, voor in het maag-darmkanaal van gewervelde dieren. "P. minuta" komt onder meer voor in het maag-darmkanaal van paarden. Naast "P. minuta" komt ook "P. colpoidea" uit het geslacht "Paraisotrichia" voor in de darmen van paarden. In 1976 en 1986 zijn onbekende "Paraisotricha" soorten, die leken op "P. minuta", gevonden respectievelijk in de pens van een giraf en een rund.


</doc>
<doc id="1434531" url="https://nl.wikipedia.org/wiki?curid=1434531" title="Alfons Van de Perre">
Alfons Van de Perre

Alfons Jozef Van de Perre (Geel, 13 juli 1872 - Wijnegem, 4 augustus 1925) was een Belgisch politicus voor de Katholieke partij en medeoprichter van De Standaard N.V..

Na zijn studies in de Geneeskunde aan de Katholieke Universiteit Leuven vestigde hij zich in 1897 als arts in Geel, later in Antwerpen.

Dr. Alfons Van de Perre was actief in de Vlaamse Beweging. Afkomstig uit een financieel bemiddelde familie, en in 1906 gehuwd met de tevens erg bemiddelde Julia Bollens zou hij regelmatig optreden als mecenas van verschillende Vlaamse initiatieven. Van november 1912 tot oktober 1919 zetelde hij als katholiek volksvertegenwoordiger voor het arrondissement Antwerpen in de de Kamer. Door zijn toen verzwakte gezondheidstoestand trok hij zich ondanks zijn herverkiezing uit de politiek terug.

In 1914 konden zijn gezin en hij vluchten naar Londen. Hij werd daar door de Britse en Belgische regering aangezocht deel uit te maken van een politieke missie in Zuid-Afrika. De reis van 5 december 1914 tot 23 maart 1915 en de daar opgelopen ziektes, zouden zijn gezondheidstoestand voor de rest van zijn leven zwaar ondermijnen. Later tijdens de België in de oorlog trok hij zich het lot van de Vlaamse soldaten aan het front erg aan en bemiddelde hiervoor grotendeels tevergeefs bij de Belgische overheid.

Hij stond mee aan de wieg van het tijdschrift "Ons Volk Ontwaakt". Op zaterdag 2 mei 1914 richtte hij met Frans Van Cauwelaert en Arnold Hendrix in Antwerpen De Standaard N.V. op, de latere uitgever van het dagblad De Standaard. Hij nam in 1914 zelf meer dan 10% van de aandelen van de uitgeverij, was daarmee de belangrijkste aandeelhouder en investeerde hiervoor 25.750 frank. Bij een kapitaalverhoging in 1919 investeerde hij nog eens 362.000 frank en verhoogde hij zo zijn aandeel tot circa een derde van het totaal. Bij De Standaard N.V. was het vooral Frans Van Cauwelaert die de redactionele kant opvolgde en stond Van de Perre zelf eerder voor de zakelijke kant in. Niettegenstaande deze taakverdeling zou Van de Perre regelmatig hoofdartikels leveren voor de jonge krant. Van bij de aanvang tot zijn laatste artikel van 2 maart 1924 leverde hij 210 bijdragen.

In 1920 werd Dr. Van de Perre ook één van de hoofdaandeelhouders van de nieuwe verzekeringsmaatschappij "Mercator".


</doc>
<doc id="1434726" url="https://nl.wikipedia.org/wiki?curid=1434726" title="Paraisotrichidae">
Paraisotrichidae

Paraisotrichidae is een familie van trilhaardiertjes uit de klasse Litostomatea die voornamelijk voorkomen in het maag-darmstelsel van onevenhoevigen zoals paarden en neushoorns.

De cytostoom (celmond) bevindt zich op de bodem van de met cilia (trilharen) bedekt vestibulum (mondregio). Verder is de gehele cel sterk bedekt met cilia die zich over de gehele cel verspreid bevinden.




</doc>
<doc id="1434814" url="https://nl.wikipedia.org/wiki?curid=1434814" title="Penis">
Penis

De penis, piemel of het lid is het mannelijk geslachtsorgaan, dat gebruikt wordt om urine te lozen en voor het uitvoeren van seksuele handelingen, waaronder geslachtsgemeenschap, al of niet voor voortplanting.

Een vitale functie van de penis is urineren, het afvoeren van afvalstoffen in de waterige drager urine. Wanneer de blaas meer dan een bepaalde hoeveelheid urine bevat, ontstaat het plasgevoel, dat opgeheven wordt door het lozen van de urine via de urinebuis die door de penis loopt.

Bij geslachtsgemeenschap wordt de stijve penis ("fallus") gebruikt voor vaginale penetratie. Als de penis niet stijf kan worden, waardoor penetratie onmogelijk is, dan is voortplanting op natuurlijke wijze niet mogelijk. De eikel speelt een belangrijke rol bij het opwekken van een orgasme, dat op zijn beurt weer een ejaculatie op gang brengt, waarbij sperma naar buiten wordt gebracht.

Het lozen van sperma gebeurt via de urinebuis. Om te voorkomen dat er urine tijdens de zaadlozing naar buiten komt, zwelt de prostaat vlak voor de zaadlozing op, waardoor de urinewegen geblokkeerd worden.

Het woord "penis" komt van het Latijnse woord voor staart. Sommigen denken dat komt van het Indo-Europese woord "pesnis" of via het Griekse woord πεος = "penis" van Indo-Europese "pesos".

Het woord "fallus" (via het Latijn "phallus" van het Griekse φαλλος) wordt tegenwoordig nog gebruikt om de stijve penis te beschrijven, maar dan vooral voor artistieke of symbolische weergaves.

De penis wordt behalve voor urineren en geslachtsgemeenschap ook gebruikt voor andere vormen van seks, zoals aftrekken. Verschillende hulpmiddelen die tijdelijk of permanent aan de penis bevestigd worden, zoals een piercing of een cockring kunnen de seksuele ervaring veranderen.

De menselijke penis bestaat uit drie zwellichamen: twee aan weerszijden bovenin (de "corpora cavernosa" - enkelvoud: "corpus cavernosum"), en één aan de onderzijde van de penis (het "corpus spongiosum"). Deze derde is groter dan de eerste twee en kegelvormig. Hij vormt aan de voorzijde van de penis de zeer gevoelige eikel ("glans penis"). Tussen de eikel en het corpus van de penis bevindt zich een groef, het "collum glandis". Aan de basis van de eikel zijn er kliertjes die talg produceren, de "glandulae praeputiales". De eikel wordt beschermd door de voorhuid ("preputium"): een losse huidflap die naar achteren kan schuiven en daarbij de eikel vrijlegt. Om verschillende culturele, religieuze en medische redenen wordt de voorhuid soms gedeeltelijk of geheel verwijderd; dit wordt besnijdenis of circumcisie genoemd. De eikel wordt met de voorhuid verbonden door het toompje ("frenulum"). Dit is meestal de meest gevoelige plek van de penis.

De corpora cavernosa zitten aan het proximale uiteinde, de "crura" genoemd, vast aan de "ramus inferior", de onderkant van het schaambeen ("os pubis"), en aan het zitbeen ("os ischii"). Beide corpora komen samen ter hoogte van de onderrand van het schaambeen. Elk zwellichaam is bedekt met een laagje bindweefsel: de "tunica albuginea", die rond het corpus spongiosum veel dunner is dan rond de corpora cavernosa. Daarbij is de tunica albuginea 2 tot 4 mm dik en bestaat uit twee lagen: de buitenste laag bestaat voornamelijk uit elastische vezels en de binnenste uit collageen, de veel dunnere fascie van Buck ("fascia penis") omhult alle drie zwellichamen.

De urinebuis loopt door het centrum van het onderste zwellichaam ("corpus spongiosum") en komt uit op de top van de eikel. Bij de afwijking hypospadie mondt de urinebuis aan de onderzijde van de penis uit. De urinebuis dient zowel voor de doorgang van urine als sperma. De basis van alle drie zwellichamen worden bekleed door de "musculus bulbospongiosus" en de "musculi ischiocavernosi". Deze dwarsgestreepte spieren kunnen zowel reflexmatig als bewust worden aangespannen. Ze zijn betrokken bij zowel de erectie als ejaculatie.

Het stukje huid tussen scrotum en anus heet perineum of bilnaad.

De penis is homoloog met de clitoris bij de vrouw; hij ontstaat uit dezelfde embryonale structuur. De penis en de teelballen vormen tezamen de uitwendige seksuele organen van de man.

Sommige kinderen worden geboren zonder duidelijk mannelijke of duidelijk vrouwelijke geslachtsorganen. Men spreekt dan van interseksualiteit. Anderen hebben beiderlei genitalia; dat heet androgynie.

In het begin van de puberteit beginnen de zaadballen zich te ontwikkelen. Meestal begint de penis te groeien op 10 tot 15-jarige leeftijd. De penis is meestal uitgegroeid op 18 tot 21-jarige leeftijd. Er groeit ook schaamhaar boven en rondom de penis.

In de puberteit is de verhouding tussen de slappe en de stijve penis anders dan bij volwassen mannen. De slappe penis is relatief kleiner dan die van een volwassen mens. Bij een erectie daarentegen is de penis gemiddeld even groot als bij een volwassen man.

Een erectie is een stijve en harde penis en wordt voornamelijk veroorzaakt door seksuele opwinding. Het onvermogen een erectie te krijgen heet impotentie. Pathologisch abnormaal frequente en intense erecties hebben heet priapisme.

Een ejaculatie bij mannen is de uitstoot van sperma uit de penis. Het gaat meestal gepaard met een orgasme. Samentrekkingen van verschillende spiertjes voeren sperma, dat zaadcellen bevat, naar buiten. Meestal is een ejaculatie het resultaat van seksuele stimuleringen. Het kan ook zonder stimulatie gebeuren, bijvoorbeeld tijdens de slaap in een zogenoemde 'natte droom'.

De meest voorkomende vorm van verandering aan de penis is de besnijdenis: het weghalen van een deel of de gehele voorhuid. Dit gebeurt vaak om culturele of religieuze redenen en soms om medische redenen. Voor het besnijden van kinderen zijn er moderne apparaten zoals de Gomco klem, Plastibell en de Mogen klem.


In relatie tot de grootte van het menselijk lichaam is de menselijke penis groot in vergelijking met andere primaten. 
Een systematisch onderzoek onder 15.521 proefpersonen uit 2014 concludeerde dat in de beoordeelde wetenschappelijke artikelen de gemiddelde penislengte in erectie van ca. 700 mannen 13,1cm was met een standaardafwijking van 1,7cm. De onderzoekers stellen vast, dat er weinig betrouwbare bronnen zijn en dat op verschillende manieren gemeten kan worden.
Op grond van deze gegevens heeft 2 op de honderd mannen een erectie kleiner dan 10cm en 2 op de honderd een grotere dan 16,5cm. Amerikaans onderzoek uit 2013 onder 1661 proefpersonen vermeldt een gemiddelde lengte van 14,15 cm, waarbij de kleinste penis 4 en de grootste 26 cm was. 
De lengte en de dikte van de penis in rust variëren ook. Aan de lengte van de penis in rust is visueel niet de lengte van de penis in erectie te zien; een man met een kleine penis in rust kan een bovengemiddelde lengte hebben van de penis in erectie. De omgekeerde situatie komt ook voor.

Wel kan de slappe penis volledig uitgerekt worden bij een man in een liggende houding waardoor iemand (bijvoorbeeld een arts) kan bepalen tot hoever de penis kan uitrekken vanaf de huid boven de penis. Deze lengte is een indicatie voor de lengte van de stijve penis. Bij koud weer c.q. lage temperaturen krimpen de penis en balzak, de penis is dan vaak tussen de 2 en 5 cm lang.

Overigens werd in bovengenoemd onderzoek vastgesteld, dat er nauwelijks een relatie bestaat tussen penisgrootte en andere lichaamsmaten of etnische afkomst, hooguit hebben lange mannen ook een iets grotere penis.

De afmetingen van de penis zijn een bron voor allerlei ongewenste reclame waarin penisverlenging wordt aangeprezen.
Dit zijn vaak apparaten die de penis niet verlengen, maar alleen de erectie stimuleren zodat deze tijdelijk wat groter lijkt. Deze vorm van reclame speelt in op mogelijke gevoelens van minderwaardigheid die mannen kunnen ervaren als ze menen dat hun penis in vergelijking met andere mannen te klein is. In de psychologie wordt dit penis-minderwaardigheidsgevoel erkend. Men spreekt in dit kader van compensatie of overcompensatie: de man met de (gepercipieerde) te kleine penis gaat op andere terreinen zijn "grootheid" bewijzen: grote automobielen, huizen, standbeelden, het aanschaffen van imposante wapens etc. Deze fallussymbolen zijn statussymbolen en hebben in dit kader de functie van compensatie van het ervaren gemis.

Indien de penis kleiner is dan de gemiddelde lengte minus 2,5 keer de standaarddeviatie (kleiner dan circa 8,8 cm) wordt de penis beschouwd als een micropenis. Bij mannen met een kleine penis (minder dan 5-10 cm in erectie) wordt soms een operatie gedaan. Binnen het lichaam bevindt zich ook een deel van de penis (1 tot 3 cm) dat dan naar buiten wordt gebracht. Echt een spectaculair verschil is er niet, maar sommige mannen zijn bij zo'n operatie gebaat.

De penis verschilt veel van dier tot dier. Sommige dieren, bijvoorbeeld honden, hebben een zogeheten 'penisbot' ("os penis"). Hun erectie gebeurt niet alleen als gevolg van een verhoogde bloedtoevoer, maar ook doordat het penisbot naar buiten schuift.
Bij paarden en honden is te zien dat de penis teruggetrokken zit in een omhulsel. Bij de erectie schuift het grootste deel van de penis naar buiten.

Een paard heeft bijvoorbeeld een grote eikel omdat de penis van een hengst tijdens de ejaculatie vast moet komen te zitten in de baarmoedermond van de merrie. Varkens hebben een spiraalvormige penis zodat die 'vastdraait' in de baarmoeder van de zeug. Bij honden zwelt de "bulbus glandis" — het deel van de penis het dichtst bij de romp — op, als de penis van de reu in de vagina van het teefje zit.

Insecten hebben penissen met complexe structuren. Hierdoor 'past' de penis alleen op de geslachtsorganen van een vrouwtje van dezelfde soort.

De meeste buideldieren, behalve de twee grootste soorten kangoeroes, hebben een gesplitste penis. De penis heeft dus twee uiteinden.

Over het algemeen is de penis van een dier in verhouding met de grootte van het lichaam, maar dit verschilt per soort, zelfs tussen soorten die erg aan elkaar verwant zijn. De penis van een volwassen gorilla in erectie is bijvoorbeeld 4 cm lang, waar een volwassen chimpansee, die aanzienlijk kleiner is (in lichaamsgrootte) dan een gorilla, een erecte penis van ongeveer 8 cm heeft. De mens heeft de grootste penis van alle primaten, dit geldt zowel voor de lengte in verhouding tot lichaamsgrootte als in absolute lengte.

Zoals met alle andere lichaamsdelen is de lengte en de dikte van de penis verschillend voor elk individu van een soort. Bij veel dieren, zoogdieren in het bijzonder, is de slappe penis veel kleiner dan in erectie.

In absolute lengte is de kleinste penis die van een bosspitsmuis, namelijk 5 mm. De grootste penis is die van de walvissoort blauwe vinvis. Het meten daarvan is vrij lastig, want de lengte in erectie kan alleen worden waargenomen tijdens het paren.

Mierenegels hebben een penis met vier koppen, waarvan er slechts twee worden gebruikt bij het paren. De andere twee koppen werken niet en de grootte neemt niet toe. Welke twee het zijn verschilt elke keer dat het dier seks heeft.

Het Fallologisch Museum in Húsavík op IJsland streeft ernaar om penissen van zo veel mogelijk zoogdieren te verzamelen.

De meeste mannelijke vogels (bijvoorbeeld hanen en kalkoenen) hebben een cloaca (net als de vrouwtjes), maar geen penis. Enkele vogels hebben wel een penis, bijvoorbeeld soorten die behoren tot de Paleognathae (tinamoes en loopvogels), Anatidae (eenden, ganzen en zwanen) en enkele andere soorten (onder andere struisvogels en flamingo's). Onderzoek wees uit dat hanen tijdens de ontwikkeling wel penisgroei vertonen, maar die wordt tegengewerkt door een proteïne dat celdood bevordert. Mogelijk geldt dit ook voor andere vogels zonder penis. De penis van vogels heeft een andere structuur dan die van zoogdieren: bij vogels is de penis een uitbreiding van de wand van de cloaca. Erectie treedt op door lymfe en niet door bloed. Vaak is het bedekt met veren en sommige soorten hebben een botje of borstelachtige draden. In slappe toestand is de penis meestal opgerold in de cloaca. De Argentijnse meereend heeft de grootste penis in verhouding tot lichaamsgrootte (van gewervelde dieren), gewoonlijk met een penis van ongeveer de helft van de lichaamslengte (20 cm). De grootste gedocumenteerde penis bij deze soort was 42 cm.

Mannelijke schubreptielen hebben twee gepaarde organen die hemipenes genoemd worden. Bij vissen zijn de organen gonopodium, andropodium en valva ontwikkeld uit aangepaste vinnen. Bij mannelijke insecten komt de structuur van de penis overeen met die van de aedagus. Het geslachtsorgaan van een aantal ongewervelde dieren wordt vaak "cirrus" genoemd.
De grootste penis in verhouding tot lichaamsgrootte van alle dieren (zowel gewerveld als ongewerveld) is die van de rankpootkreeften. De penis kan bij hen wel tot 40 keer zo groot als hun lichaam worden. Dit zorgt ervoor dat ze het dichtstbijzijnde vrouwtje kunnen bereiken.

Zoals bij alle woorden die met seksualiteit te maken hebben zijn er in de taal vele synoniemen voor "penis". Sommige gelden als eufemismen, andere als seksuele volkstaal. We noemen slechts:


</doc>
<doc id="1434848" url="https://nl.wikipedia.org/wiki?curid=1434848" title="Persoonlijkheidsstoornis">
Persoonlijkheidsstoornis

Persoonlijkheidsstoornissen vormen een categorie van psychische aandoeningen die gekenmerkt worden door een star en duurzaam patroon van gedachten, gevoelens en gedragingen die binnen de cultuur van de betrokkene duidelijk afwijken van de verwachtingen.

Het diagnosesysteem DSM-IV vermeldt tien persoonlijkheidsstoornissen, die in drie clusters (groepen) zijn onderverdeeld:




Naast bovengenoemde persoonlijkheidsstoornissen krijgt een grote groep ook de diagnose:

In het DSM-III werden ook de passief-agressieve persoonlijkheidsstoornis en de zelfkwellende persoonlijkheidsstoornis vermeld. Deze zijn in het DSM-IV echter verwijderd, omdat vooralsnog niet duidelijk is of dit afzonderlijke persoonlijkheidsstoornissen zijn. In het ICD-10 staan ze vermeld als varianten van afhankelijke persoonlijkheidsstoornis (F60.7).


</doc>
<doc id="1434895" url="https://nl.wikipedia.org/wiki?curid=1434895" title="Paraisotricha colpoidea">
Paraisotricha colpoidea

Paraisotricha colpoidea is een trilhaardiertje uit het geslacht "Paraisotrichia". De soort is een van de twee soorten "Paraisotricha" die voorkomen in de dikke en blindedarm van paarden, de andere soort is "P. minuta".

"P. colpoidea" heeft een lengte van 47-88 μm en een breedte van 24–56 μm. De ratio tussen de lengte en de breedte is 1,1:1,6. Aan de voorkant van de cel bevindt zich een verharde vacuole die bij de hele voorkant in beslag neemt. De mond bevindt zich aan de achterkant van de cel. De cel is volledig bedekt met cilia (trilharen).


</doc>
<doc id="1435696" url="https://nl.wikipedia.org/wiki?curid=1435696" title="Remissie (geneeskunde)">
Remissie (geneeskunde)

Remissie is het verminderen van ziekteverschijnselen. Er is sprake van remissie als de ziekte niet meer actief lijkt: er komen geen nieuwe plekken meer bij; soms is nog wel de schade zichtbaar die door de ziekte is aangericht. De term wordt vooral gebruikt voor typen kanker en inflammatoire ziekten. Het woord is afgeleid uit het latijn: "remissio" betekent "het terugzenden, verslappen".

Als iemand bij lichamelijk onderzoek geen klachten vertoont, wordt gesproken van "klinische remissie". Als ook aanvullend onderzoek (röntgenfoto, laboratoriumonderzoek) geen ziekteactiviteit aantoont is er "complete remissie". 
Bij "spontane remissie" is de ziekteactiviteit verdwenen zonder behandeling, of zonder werkzame behandeling. De werkzaamheid van placebo's berust erop dat veel ziektes zonder behandeling verbetering vertonen.
Het tegenovergestelde van remissie is exacerbatie, namelijk een verergering van de ziekteverschijnselen. Een recidief is terugkeer van de ziekte na een (schijnbare) remissie.


</doc>
<doc id="1435698" url="https://nl.wikipedia.org/wiki?curid=1435698" title="Recidief">
Recidief

Recidief (Latijn: "terug-vallen") is het opnieuw optreden van een ziekte, nadat deze een tijdlang verdwenen leek (in remissie was). Soms wordt ook het anglicisme "relapse" gebruikt. De term wordt vooral gebruikt voor soorten kanker en voor inflammatoire ziekten. Daarnaast wordt het gebruikt bij verslavingen. 

Als een crimineel na veroordeling opnieuw een misdrijf pleegt, spreekt men van recidive.



</doc>
<doc id="1436000" url="https://nl.wikipedia.org/wiki?curid=1436000" title="Er was eens...">
Er was eens...

Er was eens... (oorspronkelijke titel: Il était une fois...) is een Franse educatieve tekenfilmserie gericht op kinderen in de leeftijd 6 - 10 jaar. Deze uit zes series van 26 episodes bestaande tekenfilmserie werd tussen 1978 en 2008 door regisseur en producent Albert Barillé geproduceerd. Het doel van de serie was zowel de kinderen te onderwijzen en moraal bij te brengen, als ze te amuseren.

Naast de educatieve invalshoek, waarbij diverse geschiedkundige, economische of natuurkundige onderwerpen de verhalen vulden, was het heel typerend voor de serie dat bepaalde stereotypen werden gebruikt bij het vertellen van de verhalen. Vooral het figuur 'Maestro' (de Meester), een wat oudere man met een lange witte baard, is hierbij een sleutelfiguur.

Het begrip "Er was eens..." is naast de serie ook een bekende eerste zin in sprookjes.

In 2010 is de serie "Er was eens... De Aarde" uitgebracht op dvd.

"Il était une fois... l'Homme" De eerste serie ging over de geschiedenis van onze mensheid. De serie begon bij het ontstaan van de aarde en eindigde bij de dolle jaren 60 van de 20ste eeuw, gevolgd door een vooruitblik op de toekomst. Door het feit dat bijna de gehele geschiedenis van de mensheid wordt verteld, speelt iedere episode zich tegenover een geheel andere achtergrond af.
Nederlands ingesproken door Trudy Libosan, Ger Smit, Peter Piekos, Jan Anne Drenth.

Muziek van Johann Sebastian Bach en Yasuo Sagiyama.
De introductie gebruikt het alom bekende Toccata en Fuga in d-moll (BWV 565) van Bach. Met als introductie het begin van het werk, dan naar de middensectie gesprongen en het einde van het werk wanneer de aarde ontploft in het filmpje.

"Er was eens... De Ruimte" is het vervolg op "Er was eens... De Mens". Het wordt veelal als de minst educatieve uit de serie beschouwd. Dit komt vooral, omdat het zich in de verre toekomst (het jaar 3000) afspeelde. Doch had het moreel een doordachte uiteenzettingen en bevat het een aantal knipogen naar actuele verschijnselen, waaronder de Europese Unie, de Navo, het fascisme, het communisme, de teloorgang van de natuur en hoe de mens steeds afhankelijker wordt van techniek.

In België koos de BRTN ervoor deze reeks tot "Er was eens... Het Heelal" om te dopen. Verder dook de serie op enkele betaalzenders op onder de titel 'De verovering van de ruimte'.

De muziek voor deze serie werd geschreven door Michel Legrand.

Na de futuristische aanpak van "Er was eens... De Ruimte" keerde deze episode, "Il était une fois... la Vie", terug naar het educatieve basisprincipe van de serie. Het onderwerp van deze episode was biologie en hierbij stond vooral het menselijk lichaam centraal. Vooral de manier waarop diverse ziektes op kindvriendelijke wijze werden uitgelegd was opmerkelijk voor zijn tijd en wordt tot de dag van vandaag door geen enkele animatieserie nagedaan. Ook opvallend waren de gelijkenissen tussen de witte bloedcellen en de ruimtepolitie uit het vorige epos.

"Il était une fois... les Amériques", dat het laatste deel zou zijn dat ook zou verschijnen op de Vlaamse en Nederlandse openbare omroep, volgt opnieuw het principe waar "Er was eens... De Mens" mee begon. Doch, ditmaal richt men zich specifiek op de geschiedenis van het continent Amerika.

De helden uit de serie zitten nu op de middelbare school. Daar leren ze hoe vervuiling, de opwarming van de aarde, de uitputting van energiebronnen, armoede en andere grote problemen onze planeet en de mensheid bedreigen.

Typerend voor "Er was eens..." is dat bepaalde personages regelmatig terugkeren.


</doc>
<doc id="1436038" url="https://nl.wikipedia.org/wiki?curid=1436038" title="Brandzalf">
Brandzalf

Brandzalf is een dermatologisch preparaat dat toegepast wordt bij brandwonden. Brandzalf bevat vaak het antibioticum zilversulfadiazine om de groei van bacteriën en gisten te remmen. Idealiter bevat de zalf of crème verkoelende ingrediënten die niet irriteren op de (zwaar) beschadigde huid. Water kan door verdamping een verkoelend effect hebben, het verkoelend effect van stromend water is echter veel groter. Als eerste hulp moet daarom altijd met stromend water gekoeld worden. Een brandwond die behandeld is met brandzalf is voor een arts slecht te beoordelen. In veel gevallen moet de zalf of crème daarom weer verwijderd worden wanneer er medische hulp gezocht wordt, wat bij verbrande huid bijzonder pijnlijk kan zijn.


</doc>
<doc id="1436055" url="https://nl.wikipedia.org/wiki?curid=1436055" title="Econazol">
Econazol

Econazol is een breedspectrum antimycoticum: het werkt tegen veel verschillende soorten schimmels of gisten die in de bovenste laag van de huid een infectie kunnen veroorzaken. Econazol wordt verwerkt in crème in de concentratie 10 mg/ml op de markt gebracht. De crème moet tweemaal daags op een gereinigde huid worden aangebracht en voorzichtig worden ingewreven, net zo lang tot de huid volledig genezen is. De behandeling duurt over het algemeen 2 tot 4 weken.


</doc>
<doc id="1436165" url="https://nl.wikipedia.org/wiki?curid=1436165" title="Armauer Hansen">
Armauer Hansen

Gerhard Henrik Armauer Hansen (Bergen, 29 juli 1841 – Florø, 12 februari 1912) was een Noors arts die bekend werd door zijn ontdekking van de leprabacterie "Mycobacterium leprae" in 1873 als oorzaak van lepra.. De ziekte wordt vanwege deze ontdekking in veel talen naar deze Hansen genoemd (Engels: "Hansen disease").

Lepra komt in Noorwegen voor sinds de Vikingen in de 10e eeuw en de 11e eeuw delen van Ierland en Engeland veroverden. Zij namen Ierse meisjes mee naar Noorwegen en met hen waarschijnlijk ook de ziekte lepra.
In de 19e eeuw kwam met name op het armoedige platteland lepra nog veel voor, in tegenstelling tot de rest van west-europa, waar de ziekte vrijwel verdwenen was.
In Bergen bevond zich een speciaal ziekenhuis, waar men zich bezighield met de verzorging van leprapatiënten en onderzoek naar de oorzaken van lepra.

In 1847 publiceerden 2 onderzoekers uit Bergen het boek "Om Spedalskhed" ("Over lepra"), waarin voor het eerst een duidelijke wetenschappelijk beschrijving werd gepresenteerd van lepra in zijn belangrijkste verschijningsvormen. De schrijvers, Daniel Cornelius Danielssen en Carl Wilhelm Boeck, constateerden daarin tevens dat 70% van de patiënten afkomstig was uit een familie waarin lepra voorkomt en dat lepra dus erfelijk bepaald moest zijn.

Armauer Hansen werkte enkele decennia later in hetzelfde ziekenhuis als jong lepra-arts, maar was niet overtuigd van de conclusies van zijn voorgangers. Hij was er zeker van dat de oorzaak van lepra onder de microscoop gevonden zou worden. Op 28 februari 1873 ontdekte Hansen de kleine staafvormige bacillen onder de microscoop.

Het duurde echter nog lang voor zijn ontdekking op juiste waarde werd geschat:
Danielssen, in die tijd nog steeds verbonden aan hetzelfde lepraziekenhuis, bleef ervan overtuigd dat lepra erfelijk bepaald was. Hansen zelf moest voor de rechter zijn experimenten met leprapatiënten verdedigen en een Duitse student claimde dat hij de ontdekker was van de bacil.

In 1909, tijdens het 2e Internationale Lepra Congres in Bergen bleken alle lepradeskundigen er inmiddels wél van overtuigd dat lepra besmettelijk was en werd Hansen als officiële ontdekker van de lepra-bacil erkend.


</doc>
<doc id="1436218" url="https://nl.wikipedia.org/wiki?curid=1436218" title="Gonzalo Aguirre Beltrán">
Gonzalo Aguirre Beltrán

Gonzalo Aguirre Beltrán (Tlacotalpan, 20 januari 1908 - Xalapa, 1996) was een Mexicaans antropoloog en medicus. Hij is vooral bekend wegens zijn studies naar de Afro-Mexicanen en de Mexicaanse indianen.

Aguirre Beltrán studeerde af als medicus aan de Nationale Autonome Universiteit van Mexico (UNAM) en was een tijdlang werkzaam als chirurg in zijn geboortestaat Veracruz, maar vanaf de jaren 40 raakte hij meer geïnteresseerd in de antropologie. Hij onderhield contacten met onder anderen Manuel Gamio, Melville Herskovits en Irving Halowell, en studeerde antropologie aan verschillende instituten in Mexico en de Verenigde Staten.

Onder zijn bekendste werken bevinden zich "Problemas de la población indígena de la Cuenca del Tepalcatepec", en etnografische studie naar de inheemse bevolking in de vallei van Tepalcatepec, en "Regiones de Refugio", waarin hij het overleven van inheemse culturen in afgelegen plaatsen waar zij na druk van buitenaf heen zijn gevlucht onderzocht. Aguirre Beltrán was een van de meest vooraanstaande leden van de indigenistische beweging in Mexico. Hij was directeur van het Nationaal Indigenistisch Instituut (INI) en rector van de Veracruzaanse Universiteit, en had van 1964 tot 1967 zitting in de Kamer van Afgevaardigden. In 1991 ontving hij de Eremedaille Belisario Domínguez.


</doc>
<doc id="1436804" url="https://nl.wikipedia.org/wiki?curid=1436804" title="Benigne fasciculatiesyndroom">
Benigne fasciculatiesyndroom

Het benigne fasciculatiesyndroom (BFS) is een neurologische stoornis met als belangrijkste kenmerk fasciculaties (spiertrekkingen) in de ledematen. De fasciculaties kunnen zich overal in het lichaam voordoen, maar de armen, benen en voeten zijn de voornaamste plekken waar de fasciculaties plaatsvinden. Zodra de ledemaat waar de fasciculaties zich plaatsvinden bewogen wordt, stoppen de fasciculaties vrijwel meteen, maar beginnen weer zodra de spieren worden ontspannen. 

Ook al lijkt het BFS heel erg op neuromyotonie wat betreft de symptomen, zijn het twee verschillende neurologische aandoeningen die een andere oorzaak hebben en los staan van elkaar.

De symptomen van het BFS zijn: 


Sommige mensen die lijden aan het BFS, ervaren ook een vorm van chronische pijn, en kan zich net als de fasciculaties overal in het lichaam plaatsvinden. De fasciculaties en chronische pijnen kunnen een aantal dagen achter elkaar op dezelfde plek blijven hangen, maar over het algemeen kunnen ze overal ontstaan en na een paar minuten weer van plek veranderen. Een klein deel van de mensen die lijden aan het BFS ervaren ook echte krampen. Dit wordt ook wel omschreven als "spierkrampfasciculatiesyndroom".

De klachten kunnen weken, maanden, jaren of zelfs levenslang aanhouden. Soms verdwijnen de klachten voor een periode en komen ze na vele jaren weer terug, wat soms tot angsten leidt. De symptomen kunnen het dagelijks leven behoorlijk verstoren. Vooral in het begin stadium vinden sommige mensen het moeilijk om in slaap te vallen met fasciculaties en chronische pijnen. Hoewel het een goedaardige aandoening betreft, kan men in het dagelijkse leven psychisch zwaar belast worden door deze continue schokkende spiertrillingen. Het zijn in feite krachtige constante stroomstootjes, te vergelijken met elastiekjes die onder de huid erg krachtig worden los geschoten. Dit is een zeer vervelende aandoening omdat men ongewild en voortdurend de spieren voelt trillen en samentrekken met grote kracht (elastieken-trekken-onder-de-huid).

Over het algemeen is de oorzaak onbekend. Vaak beginnen de symptomen na een virusinfectie, of na een periode van stress. Het is best bekend dat mensen die lijden aan het BFS in het beginstadium veel angsten kennen. Voornamelijk na het zoeken op het internet naar fasciculaties. Vaak komen die mensen op websites uit van motorische ziektes zoals amyotrofe laterale sclerose (ALS), multiple sclerose en parkinson. De angsten die hiermee gepaard gaan, verergeren de fasciculaties in sommige gevallen nog. Echter, het is een fysieke aandoening die ook zonder angst gewoon bestaat. Vaak lezen mensen niet dat ALS begint met overduidelijke spierzwakte, en zijn fasciculaties daarbij (een latere symptoom) als gevolg dat de spieren permanent afsterven. Bovendien zijn motorische aandoeningen zoals ALS behoorlijk zeldzaam; 1 op de 100.000 mensen per jaar, en komt het BFS veel vaker voor. Mensen die lijden aan het BFS hebben geen verhoogd risico om ALS te krijgen.

BFS heeft te maken met de koppeling tussen het centrale zenuwstelsel en het perifere zenuwstelsel. In het ruggenmerg waar de motorische zenuw ontspringt moet een synaps (de koppeling tussen zenuwen) zorgen voor de remming van de spanning uit het Centraal Zenuwstelsel wat gebeurt door neurotransmitterstof. Deze synaps zorgt ervoor dat de basisspanning van de spieren -70mV bedraagt. Als de spanning sterker wordt door meerdere prikkels (daar zijn altijd meer prikkels voor nodig dan een enkele) ontstaat er een verhoging in het eindplaatje wat de spier bereikt zodat deze samentrekt. Hoe groter de prikkeldichtheid, hoe meer delen gaan aanspannen.

Bij het benigne (spierkramp)fasciculatiesyndroom is de remming in het ruggenmerg te klein waardoor het centraal zenuwstelsel de zenuw die de spier innerveert niet meer remt en ervoor zorgt dat deze met een enkele of zelfs zonder prikkel de spier deels of geheel laat samentrekken. In het geval van het geheel samentrekken spreekt men van kramp, in het geval dat delen (vaak kleine delen) samentrekken spreekt men van fasciculaties. Deze fasciculaties zijn zichtbaar als golfbewegingen van de betreffende spier, meestal de kuitspier en de bovenbeenspier (q-ceps).

Het BFS kan pas worden gediagnosticeerd als alle andere motorische ziekten zijn uitgesloten. Een ervaren neuroloog ziet al vrij snel of het gaat om een motorische ziekte of dat het gaat om iets goedaardigs. Vaak voeren ze op patiënten toch een elektromyogram of een MRI-scan van de schedel uit om de BFS-patiënt uit een vicieuze cirkel van angsten en onzekerheden te halen.

Er bestaat geen geneesmiddel. Benzodiazepines bevorderen het in slaap vallen, maar daardoor nemen de fasciculaties niet af. Het zorgt namelijk enkel voor een verminderd bewustzijn, en voor sommige mensen die aan het BFS lijden heeft dit weinig effect. Ook het langdurig nemen van vitamine- en magnesiumpillen schijnen te helpen. Ook spierontspannende middelen als diazepam kunnen verlichting geven.

Er vindt nog enig onderzoek plaats naar de oorzaak van het BFS.

De volgende aandoeningen hebben soortgelijke symptomen: 



</doc>
<doc id="1437630" url="https://nl.wikipedia.org/wiki?curid=1437630" title="Namkhai Norbu">
Namkhai Norbu

Chögyal Namkhai Norbu Rinpoche (Geug, Derge (arrondissement), 8 december 1938) is een Tibetaans-Italiaans geestelijke, tibetoloog en mongoloog opgeleid in de boeddhistische tradities van meditatie, filosofie en geneeskunst en een van de belangrijkste levende Dzogchen meesters.

Norbu werd op de leeftijd van twee jaar door Palyul Karma Yangsi en Shechen Rabjam erkend als de reïncarnatie van de tulku Adzom Drugpa Rinpoche (1842-1924), één van de grote leraren van de Dzogchen. Toen hij vijf jaar oud was herkende de 16e Karmapa Gyalwang, Rangjung Rigpei Dorje (1924-1981) en de 11de Tai situ, Pema Wangchuk Gyalpo (1886-1952) hem als de geestelijke incarnatie van een andere bekende leraar, Drug Shabdrung Rinpoche ook wel bekend als Shabdrung Ngawang Namgyal (1594-1651), de 18de abt van het Ralung Klooster en de eerste Dharmaraja van Bhutan, (die Bhutan verenigde tot een nationale staat) en zelf een incarnatie was van Pema Karpo (1527-1592).

Door bovenstaande vroege erkenning begon Namkhai Norbu al op jonge leeftijd met zijn studie in het Tibetaans boeddhisme, waarbij hij les kreeg van de beste geestelijken van die tijd. In 1943 ging Chögyal Namkhai Norbu Rinpoche naar het Derge-klooster, waar ook de koning van Derge woonde en die op het kloostercomplex een gebouw ter beschikking stelde aan Namkhai Norbu en zijn leraar. Dankzij zijn goede geheugen en de strengheid van zijn leraar, was zijn eerste studie afgerond op de leeftijd van negen jaar (normaal duurt deze tot de leeftijd van 19 jaar) en vervolgde hij zijn studie tot 1954 aan het Sakya College, waar hij vele jaren boeddhistische filosofie studeerde met Öntö Khyenrab Chökyi Özer (1889-196?). Hij ontving ook tal van tantrische en Dzogchen overleveringen van vele meesters, onder wie zijn oom van vaderszijde Togden Ugyen Tendzin (1888-1962), oom van moederszijde Khyentse Rinpoche (Bhutan, 1961), Chökyi Wangchuk, Drubwang Rinpoche, Kunga Palden, Negyab Rinpoche, Adzom Gyalse Gyurme Dorje (1895-1969), Dzongsar Khyentse Rinpoche (Bhutan, 1961) en Bo Gongkar Rinpoche. In 1951 ontving hij ook lessen van Ayu Khandro Dorje Paldrön (1839-1953), een vrouw die meer dan vijftig jaar in donkere retraite verbleef en een leerling was van Jamyang Khyentse Wangpo (1820-1892).

In 1953 kreeg Namkhai Norbu zijn eerste officiële verantwoordelijkheid en hem werd verzocht naar China te gaan als vertegenwoordiger van Tibetaanse jongeren van de Provinciale Vergadering uit de provincie Sichuan. Hij begon toen ook Chinees te leren. Na een bezoek aan Chengdu en Chungching accepteerde hij de uitnodiging om de Tibetaanse taal te onderwijzen in Menyag. In deze tijd ontmoette hij de 9de Gangkar Rinpoche, Karma Chokyi Senge (1954-1992), van wie hij instructies ontving over de zes yoga's van Naropa en andere leringen.

Namkhai Norbu kreeg in China een visioen waarin een onbekende man zich voorstelde als zijn leraar. Een jaar later, in 1955, bij terugkomst in Tibet, beschreef een bezoeker bij zijn vader thuis een vreemde man die hij had gezien en die met zijn visioen overeenkwam. Hierdoor ontmoette hij na een vierdaagse reis zijn belangrijkste leraar Rigdzin Changchub Dorje (1826-1961), een op het oog doorsneepersoon, bij wie hij zes maanden in Khamdogar bleef. Van Rigdzin Changchub Dorje ontving hij de authentieke overdracht van Dzogchen. Hij realiseerde zich de essentie van de 'dharma' als een staat van zijn (in plaats van enkel dharma teksten weten). Hij vond dat deze leer niet alleen door personen in hooggeplaatste functies kon worden onderwezen, zoals toen gebruikelijk was, maar door iedereen kan worden onderwezen, begrepen en beoefend. Dit besef bleef een karakteristiek kenmerk voor zijn manier van lesgeven gedurende zijn gehele leven.

In eind jaren 50 maakte Chögyal Namkhai Norbu een pelgrimstocht naar Tibet, India en Nepal. Hij woonde in 1959 in Sikkim tijdens de Opstand in Tibet (1959), omdat hij toen niet meer in staat was naar zijn vaderland te gaan om zich bij zijn familie te voegen. Hij bleef in Sikkim werkzaam als auteur en redacteur voor de regering van Sikkim. Op de leeftijd van slechts tweeëntwintig werd hij erkend als zeer deskundig in alle aspecten van de Tibetaanse cultuur en bracht de Tibetaanse diaspora hem naar Italië op uitnodiging van professor Giuseppe Tucci om te werken aan het ISMEO Instituut in Rome voor twee jaar. Van 1964 tot 1992 was Namkhai Norbu hoogleraar Tibetaans en Mongools voor zowel de taal als de literatuur aan het Oriëntaals Instituut van de Universiteit van Napels. Namkhai Norbu wordt gezien als een autoriteit op het gebied van Tibetaanse beschaving, in het bijzonder op de gebieden geschiedenis, literatuur, Tibetaanse geneeskunde en astrologie.

In 1971 begon Chögyal Namkhai Norbu Rinpoche les te geven in yantra yoga, Tsa lung, Trul khor een oude vorm van Tibetaanse yoga waarin beweging, ademhaling en visualisatie worden gecombineerd. Een paar jaar later begon hij ook Dzogchen onderricht te geven aan een kleine groep van Italiaanse studenten waarvoor een Dzogchen Gemeenschap werd gesticht. Op dat moment was Dzogchen nog relatief onbekend in het Westen. Naarmate de belangstelling voor zijn leer groeide, wijdde Namkhai Norbu zich aan het verspreiden van Dzogchen en tot oprichting van zetels van de Dzogchen gemeenschap, over de hele wereld. Vandaag zijn er zetels in Italië, de Verenigde Staten, Zuid-Amerika, Australië en Rusland. 

Verder richtte hij de Internationale Shang-Shung Instituut op voor de culturele tradities van Tibet, en ASIA, een non-profitorganisatie die actief is in Tibet, vooral gewijd voor het dienen van de educatieve en medische behoeften van het Tibetaanse volk en zijn behoudenis.

In 1983 organiseerde hij de eerste Internationale Conventie van Tibetaanse geneeskunde in Venetië. Vanaf het moment van zijn verblijf in Italië richtte Namkhai Norbu zijn onderzoek vooral op de oude geschiedenis van Tibet en onderzocht grondig de autochtone Bön traditie. Zijn boeken gaan over geschiedenis, geneeskunde, astrologie, Bön en folkloristische tradities zoals namkha en worden gezien als bewijs van zijn diepgaande kennis over de Tibetaanse cultuur en zijn inzet om dit oude culturele erfgoed te bewaren.

Tussen 1988 en 2009 werkten Namkhai Norbu en zijn zoon Khyentse Yeshi Namkhai, mee aan de documentaire "My Reincarnation" met Jennifer Fox die in 2010 uitkwam. Het is een episch drama over de relatie tussen de twee en de naar elkaar toegroeiende zienswijzen over het voortzetten van de culturele erfenis zoals hun voorouders voor hen dit in het verleden al deden. De in Italië geboren oudste zoon, Yeshi, die bij zijn geboorte werd herkend als de reïncarnatie van Khyentse Rinpoche Chökyi Wangchug: oom en meester van zijn vader, breekt met de traditie van zijn vader. Hij verkiest een carrière in het bedrijfsleven boven het in de voetsporen treden van zijn vader, met wie hij een gecompliceerde relatie heeft. Toch voelt ook Yeshi, naarmate de tijd vordert, de druk om de culturele erfenis van zijn voorouders voort te zetten. Nu zijn vader ouder wordt, besluit Yeshi zijn verantwoordelijkheid te nemen. Jennifer Fox volgt Chögyal Namkhai Norbu Rinpoche en zijn zoon Khyentse Yeshi Namkhai over een tijdspanne van twintig jaar met een handheld camera en legt zo vast hoe vader en zoon zich in de loop der tijd tot elkaar verhouden.

Chögyal wordt als titel het meest geassocieerd met de monarchie van Sikkim en Ladakh in noord India. Echter, Chögyal (of Chos-rGyal) staat in Bhutan ook bekend als de "dharmaraja", of koning van dharma en Shabdrung. In deze context wordt de Chögyal erkend als de reïncarnatie (of tulkulijn) vanaf Ngawang Namgyal. Namkhai Norbu werd op de leeftijd van vijf erkend als een emanatie van Ngawang Namgyel en kreeg de titel van Chögyal in deze context. 

Norbu betekent juweel, en Namkhai betekent van de hemel, of uit de ruimte. Een ongebruikelijke Tibetaanse naam die zijn ouders kozen uit blijdschap dat ze na vier dochters eindelijk een zoon kregen wat werd ervaren als een "Juweel uit de Hemel". 

Rinpoche uitspraak Rinpotsjee, betekent letterlijk de kostbare en is een Tibetaanse boeddhistische eretitel die wordt gebruikt voor iemand die is erkend als de wedergeboorte van een eerder onderscheiden Dharma beoefenaar, ook wel genoemd Tulku. Het wordt verder ook gebruikt als een eretitel voor de abten van kloosters.

Nederlands:

Engels:

Longsal Serie

Cd's en dvd's



</doc>
<doc id="1437660" url="https://nl.wikipedia.org/wiki?curid=1437660" title="Jean Filliozat">
Jean Filliozat

Jean Filliozat (Parijs, 4 november 1906 - Parijs, 1982) was een Frans oogarts, Indiakundige en tibetoloog.

Filliozat studeerde Oogheelkunde en was oogarts van 1930 tot 1947. Daarnaast leerde hij de Aziatische talen Sanskriet, Pali, Tibetaans en Tamil. Hij specialiseerde zich vooral op de geschiedenis van de Indiase Geneeswijze en hield zich verder ook bezig met geheel andere thema's, zoals het symbolisme van de Phnom Bakheng in Cambodja. 




</doc>
<doc id="1438298" url="https://nl.wikipedia.org/wiki?curid=1438298" title="XXY (film)">
XXY (film)

XXY is een Argentijnse dramafilm uit 2007, geschreven en geregisseerd door Lucía Puenzo. Het vertelt het verhaal van een als meisje opgevoede interseksuele puber die een keuze moet maken wanneer zij haar eigen seksualiteit ontdekt.

De titel van de film refereert aan het syndroom van Klinefelter: een genetische aandoening bij de man die ook wel het "XXY-syndroom" wordt genoemd. Hierbij heeft een man in zijn cellen ten minste één X-chromosoom te veel. In werkelijkheid is het niet zo dat bij de geboorte van kinderen met dit syndroom niet kan worden vastgesteld welk geslacht zij hebben. Hoofdpersonage vertoont daarmee niet direct de tekenen van het syndroom van Klinefelder, zoals de titel van de film suggereert, maar lijdt eerder aan het adrenogenitaal syndroom.

"XXY" won twintig filmprijzen, waaronder zowel de Grote Prijs van de Critici als de "Grand Golden Rail" op het Filmfestival van Cannes 2007, een Goya Award voor beste Spaanstalige film en een World Soundtrack Award voor ontdekking van het jaar (Daniel Tarrab & Andrés Goldstein).

"Alex" (Inés Efron) is een vijftienjarige interseksuele puber Ze wordt opgevoed als een meisje en gebruikt medicijnen om mannelijke geslachtskenmerken te onderdrukken, zoals corticosteroïden. Ze komt op een punt dat ze ernstig gaat twijfelen over hoe ze haar verdere leven door wil brengen en stopt met het innemen hiervan.

Bij haar geboorte verhuisden Alex' ouders vanuit Argentinië naar Uruguay, uit angst voor negatieve reacties op Alex' interseksualiteit. Haar vader is marien bioloog "Nestór Kraken" (Ricardo Darín) en schreef een boek over de vorming van seksualiteit. Haar moeder nodigt op zeker moment kennissen uit Argentinië uit om te komen logeren: plastisch chirurg "Ramiro" (Germán Palacios) met zijn vrouw en tienerzoon Álvaro (Martín Piroyansky). De bedoeling van Alex' moeder is om met deze arts de mogelijkheden te bespreken om Alex een operatie te laten ondergaan. Álvaro (Martín Piroyansky) is van Alex' interseksualiteit niet op de hoogte.

Tussen Alex en Álvaro ontstaat een schuchtere seksuele relatie. Alex was daar direct op uit omdat ze totaal onervaren en nieuwsgierig is. Álvaro houdt in eerste instantie de boot af omdat hij haar een beetje vreemd vindt, maar raakt steeds meer gecharmeerd. Wanneer het tot een fysieke vrijpartij komt, wordt hij alleen tot zijn verbazing omgedraaid en zelf anaal gepenetreerd. Kraken betrapt het koppel waarna Alex haar excuses maakt aan Álvaro, die vertelt dat hij het contact toch prettig heeft gevonden en dat hij haar niets kwalijk neemt. Voor Álvaro's vader is dat een opluchting, want hij vreesde dat zijn zoon homo was.

Drie jongens in het dorp belagen Alex en trekken haar broek omlaag om haar genitaliën te bekijken. Haar vader vreest dat het hele dorp van Alex' interseksualiteit op de hoogte raakt als hij aangifte doet en twijfelt daarom daarover. Alex besluit dat dit haar niet uitmaakt, dat zij zal stoppen met het innemen van haar medicijnen en dat zij geen operatie zal ondergaan. Haar besluit wordt mede ingegeven doordat ze inziet dat er met haar vader sowieso één persoon is die onvoorwaardelijk van haar kan houden, hoewel ze 'een monstruositeit is'. De naar maatschappelijke maatstaven volstrekt 'normale' Álvaro hoeft daarentegen niet op veel genegenheid van zijn vader te rekenen, die hem alleen liefheeft uit een gevoel van verplichting 'omdat hij zijn zoon is'.

De film is gebaseerd op een kort verhaal van de schrijver Sergio Bizzio. Alex' interseksualiteit noch het syndroom van Klinefelter of het adrenogenitaal syndroom worden expliciet benoemd, zoals het ook voor de personen die in Alex' leven van belang zijn een onbespreekbaar onderwerp is. Een hint wordt gegeven doordat Alex een bak met anemoonvissen houdt. Deze vissen worden allemaal als mannetje geboren, maar kunnen later veranderen in vrouwtjes.

De titel van de film refereert aan het syndroom van Klinefelter. Aan de wetenschappelijke feiten rond het syndroom van Klinefelter besteedt de film overigens geen aandacht. Zo is het in werkelijkheid niet zo dat het geslacht van het kind bij de geboorte niet kan worden vastgesteld. Dat leidde tot kritiek van "Unitask", een Italiaanse organisatie voor mensen met dit syndroom. Unitask meende dat de film een verkeerd beeld gaf van mannen met Klinefelder.



</doc>
<doc id="1438570" url="https://nl.wikipedia.org/wiki?curid=1438570" title="The Miracle Worker (toneelstuk)">
The Miracle Worker (toneelstuk)

The Miracle Worker is een toneelstuk van William Gibson, gebaseerd op Helen Kellers autobiografie "The Story of My Life". Het ging op 19 oktober 1959 in première op Broadway en liep 719 voorstellingen, voordat het doek op 1 juli 1961 definitief viel.

Het toneelstuk speelt zich af in Tuscumbia (Alabama), waar de blinde en doofstomme Helen opgroeit onder zware omstandigheden. Mede om haar afwijkingen wordt ze zeer verwend door haar ouders. Het resultaat hiervan is dat ze op 6-jarige leeftijd ontspoort en onverantwoord gedrag vertoont. Haar ouders zijn de wanhoop nabij en huren gouvernante en onderwijzeres Anne Sullivan in. Helen is echter niet onder de indruk van de mevrouw en weigert met haar te communiceren. Anne weet haar ouders ervan te overtuigen Helen met haar te laten meegaan om haar op te leiden. In deze periode leert ze Helen discipline en te communiceren via haar handen.

Het toneelstuk had Anne Bancroft en Patty Duke in de hoofdrollen. Bancroft speelde de rol van Anne, terwijl Duke Helen vertolkte. Andere castleden bij de openingsavond waren Patricia Neal als Kate Keller, Torin Thatcher als Captain Keller, Michael Constantine als Anagnos en Beah Richards als Viney. Duke bleef de gehele duur toegewijd aan het toneelstuk. Bancroft nam echter op een gegeven moment ontslag en werd vervangen door Suzanne Pleshette.

Het toneelstuk werd geprezen door de critici en sleepte vier Tony Awards in de wacht. Ook volgde in 1962 een gelijknamige filmbewerking, met opnieuw Bancroft en Duke in de hoofdrollen.


</doc>
<doc id="1438578" url="https://nl.wikipedia.org/wiki?curid=1438578" title="Rhinencephalon">
Rhinencephalon

Het rhinencephalon of de reukhersenen is een onderdeel van de grote hersenen, bestaande uit de bulbus olfactorius en alle structuren die er zenuwen van ontvangen. Functioneel is de structuur actief bij de reuk.



</doc>
<doc id="1438617" url="https://nl.wikipedia.org/wiki?curid=1438617" title="Exacerbatie">
Exacerbatie

Exacerbatie is een medische term voor toename van ziektesymptomen. Hij wordt gebruikt voor chronische aandoeningen die een wisselende mate van activiteit vertonen. Er wordt van een exacerbatie gesproken als de ziekte meer actief wordt, na een tijdlang weinig of geen activiteit te hebben vertoond. Soms wordt ook het werkwoord exacerberen gebruikt. Het Latijnse werkwoord "exacerbo" betekent: verbitteren.

Het tegenovergestelde van exacerbatie is remissie.



</doc>
<doc id="1438626" url="https://nl.wikipedia.org/wiki?curid=1438626" title="The Miracle Worker (1962)">
The Miracle Worker (1962)

The Miracle Worker is een door critici geprezen film uit 1962 onder de regie van Arthur Penn. De film is gebaseerd op het gelijknamige toneelstuk van William Gibson. Gibson haalde voor zijn werk inspiratie uit de autobiografie van Helen Keller.

De film vertelt het verhaal van Helen Keller, die als baby als gevolg van roodvonk doofblind wordt. Gefrustreerd door haar onbekwaamheid te kunnen communiceren, groeit ze op 7-jarige leeftijd uit tot een ware rebel. Haar ouders weten niet wat ze met haar aan moeten en huren gouvernante en lerares Annie Sullivan in. Om haar een opvoeding te geven, zal Annie eerst Helens koppigheid moeten breken.






</doc>
<doc id="1438638" url="https://nl.wikipedia.org/wiki?curid=1438638" title="The Miracle Worker (1979)">
The Miracle Worker (1979)

The Miracle Worker is een televisiefilm uit 1979 onder regie van Paul Aaron. De film is gebaseerd op het gelijknamige toneelstuk van William Gibson. Gibson haalde voor zijn werk inspiratie uit de autobiografie van Helen Keller. De televisiefilm werd gevolgd door "" (1984), met Blythe Danner en Mare Winningham in de hoofdrollen.

"The Miracle Worker" vertelt het verhaal van Helen Keller, een doofblind meisje dat extreem verwend gedrag vertoont. Hoewel ze weigert te communiceren, probeert gouvernante Anne Sullivan haar een educatie bij te brengen. De film werd genomineerd voor een Golden Globe en sleepte drie Emmy Awards in de wacht.


</doc>
<doc id="1439017" url="https://nl.wikipedia.org/wiki?curid=1439017" title="Sulconazol">
Sulconazol

Sulconazol is een imidazoolderivaat. Het is een antimycoticum, een geneesmiddel werkzaam tegen gist- en schimmelinfecties van de huid en zwemmerseczeem (voetschimmel). Het doodt huidgisten en -schimmels en sommige huidbacteriën. Het is in nitraatvorm (sulconazol-nitraat) aanwezig in crèmes en lotions voor plaatselijke behandeling. Er is geen voorschrift nodig.

De meest voorkomende bijwerking van het gebruik van sulconazol is lichte irritatie (jeuk, branderigheid, hittegevoel). Minder vaak: roodheid, tintelingen, overgevoeligheidsreacties, blaasjesvorming.


</doc>
<doc id="1439122" url="https://nl.wikipedia.org/wiki?curid=1439122" title="Vetkuif">
Vetkuif

Een vetkuif was een haardracht die eind jaren vijftig en begin van de jaren zestig zeer populair was. Hierbij werd het lange haar boven op het hoofd naar voren en omhoog gekamd, soms met een losse krul op het voorhoofd. Bekende artiesten zoals Elvis Presley en anderen speelden hierbij als voorbeeld een belangrijk rol. De vetkuif gold als standaardhaardracht voor nozems, maar is ook vandaag nog onder rock-'n-roll-liefhebbers aan te treffen.

De vetkuif werd soms in model gebracht door forse hoeveelheden Brylcreem, waarbij het van belang was een zogeheten "kippekontje" (aan de achterzijde tegen elkaar in gekamd haar) te creëren. Een beter resultaat wordt echter verkregen met zogenaamde pomades op basis van vaseline en bijenwas. Dragers van dit kapsel zijn dan ook veelvuldig met de kam (en spiegel) in de weer, wat een essentieel onderdeel uitmaakt van de "coolativity" van dit kapsel en bijbehorende levensstijl.

Het woord "vetkuif" is ook overgegaan op de dragers ervan. Met "vetkuiven" worden in dit verband ook nozems bedoeld.

Het kapsel staat ook bekend als een "pompadour", naar Madame de Pompadour, die deze haarstijl ook droeg.




</doc>
<doc id="1439222" url="https://nl.wikipedia.org/wiki?curid=1439222" title="Peter Hespel">
Peter Hespel

Peter Hespel (1961) is een Vlaamse inspanningsfysioloog en hoogleraar aan de KU Leuven, departement Biomedische Kinesiologie.

Hespel begeleidt veel atleten bij hun trainingen in de hoogte- en klimaatkamer van de Leuvense universiteit, zoals bij de voorbereiding op de Olympische Zomerspelen van 2008 in Peking, om hen te laten aanpassen aan moeilijke weersomstandigheden.
Hij is Scientific Director van Bakala Academy.

Hespel zat ook in het panel van deskundigen in het tv-programma "Eeuwige roem" van zender Eén.



</doc>
<doc id="1439336" url="https://nl.wikipedia.org/wiki?curid=1439336" title="Braille Without Borders">
Braille Without Borders

Braille Without Borders (BWB) is een organisatie voor blinden in de ontwikkelingsgebieden Tibet en Noord-India, die in 1998 werd opgericht door Sabriye Tenberken en Paul Kronenberg. De organisatie heette oorspronkelijk "Project for the Blind, Tibet", maar veranderde haar naam in september 2002 in "Braille Without Borders". Het doel van BWB is blinden hoop te geven en praktische vaardigheden te leren. Het geven van les in braille is een van de middelen om dit te bereiken. Vanuit Nederland wordt BWB ondersteund door de Stichting Doel voor Ogen in Amsterdam.

De projecten hebben verschillende onderscheidingen ontvangen, onder andere de Albert-Schweitzer-Preis in 2002 en het Bundesverdienstkreuz in 2005, uit handen van de Duitse Bondspresident Horst Köhler .

Voorafgaand aan de oprichting van de organisatie richtte Tenberken in Lhasa in 1997 de school voor blinde Tibetaanse kinderen "School for the blind" op. Vervolgens werd een massagecentrum opgericht dat wordt bemand door blinden. Daarna volgde de "Vocational Training Farm", een tweede centrum in Pelshong, in de buurt van Shigatse, waar volwassenen beroepsopleidingen kunnen volgen. De "Farm" bestaat eveneens uit een boerderij en kaasmakerij.

In het Noord-Indiase Leh werd de "Leh, information office" opgezet. Naast de informatiefunctie heeft dit kantoor een trainingscentrum voor blinden in de regio Ladakh. In Kalliyoor, op 10 km afstand van Trivandrum, zette de BWB de "International School for Development and Project Planning" ("ISDeP") op.

In Tibet bestond geen brailleschrift, terwijl Terberken tijdens haar studie sinologie en tibetologie voor zichzelf een Tibetaans braille had ontwikkeld. Zij besloot daarop dit brailleschrift in Tibet te introduceren. In het trainingscentrum wordt Tibetaans schrift met computersoftware omgezet naar Tibetaans braille. Dit computerprogramma werd geschreven door de Duitse blinde wiskundige Eberhard Hahn. Ook werden er speciale studieboeken ontworpen die in de daarvoor aangelegde brailleboekdrukkerij werden gedrukt.

In 2000 werd de documentairefilm "Mit anderen Augen" over het leven en werk van Sabriye Tenberken gemaakt. Voor deze film ontving Terberken een Bambi. In 2004 ondernam ze het "Climbing Blind Project". Samen met Paul Kronenberg en tieners van de blindenschool in Lhasa begonnen ze met een filmteam aan de beklimming van de Mount Everest. Hierbij werden ze begeleid door de eerste blinde Everest-bergklimmer Erik Weihenmayer en een Amerikaanse filmploeg. Vanwege slechte weersomstandigheden moesten ze deze tocht echter afbreken. Van deze klim maakte de Britse filmregisseur Lucy Walker de documentaire Blindsight, die met meerdere prijzen werd bekroond.



</doc>
<doc id="1439395" url="https://nl.wikipedia.org/wiki?curid=1439395" title="Paul Kronenberg">
Paul Kronenberg

Paul Kronenberg (Venray, 1968) is een Nederlands ontwikkelingswerker in Tibet. Hij is medeoprichter van Braille Without Borders.

Kronenberg studeerde besturingstechniek, commerciële techniek en informatica aan de middelbare technische school en communicatiesystemen aan de Hogeschool Utrecht. Al tijdens zijn studie werkte hij voor verschillende ontwikkelingsprojecten in Afrika, Oost-Europa en China.

Eind jaren negentig was hij voor het Zwitserse Rode Kruis in Shigatse voor de oprichting van een hulpcentrum bij rampen en een trainingscentrum voor traditionele Tibetaanse geneeskunde. Hier zette hij samen met de blinde Duitse Sabriye Tenberken, die in Lhasa in 1997 de "School for the blind" had opgericht, in 1998 de organisatie "Project for the Blind, Tibet". In 2002 veranderden ze de naam van de organisatie naar Braille Without Borders. Omdat het Tibetaans nog geen eigen brailleschrift kende, introduceerden ze het Tibetaans braille zoals Tenberken dit in 1992 tijdens haar eigen studie had ontwikkeld.

Samen met Tenberken en tieners van de blindenschool in Lhasa begon hij met een filmteam aan de beklimming van de Mount Everest. Hierbij werden ze begeleid door de eerste blinde Everest-bergklimmer Erik Weihenmayer en een Amerikaanse filmploeg. Vanwege slechte weersomstandigheden moesten ze deze tocht echter afbreken. Van deze klim werd door de Britse filmregisseur Lucy Walker de documentaire "Blindsight" gemaakt. Deze documentaire ontving meerdere prijzen.


</doc>
<doc id="1439676" url="https://nl.wikipedia.org/wiki?curid=1439676" title="Cochliatoxum periachtum">
Cochliatoxum periachtum

Cochliatoxum periachtum is een soort trilhaardiertje uit het geslacht "Cochliatoxum". Het is het grootste trilhaardiertje dat voorkomt in de darmen van paarden.

"C. periachtum" heeft een lengte van 360-510 μm en een breedte van 180–230 μm. De ratio tussen de lengte en de breedte is 1,8:2,1. Het heeft een cilindrische vorm met afgeronde uiteinde. De cilia (trilharen) in de mondregio bestaan uit twee banden rond de lijnvormige mond. De lichaamscilia aan de nabij achterkant van de cel vormen twee halve spiralen.


</doc>
<doc id="1439806" url="https://nl.wikipedia.org/wiki?curid=1439806" title="Tripalmaria dogieli">
Tripalmaria dogieli

Tripalmaria dogieli is een trilhaardiertje uit het geslacht "Tripalmaria". De soort is vernoemd naar de Russische zoöloog Valentin Dogiel.

"T. dogieli" heeft een lengte van 130–210 μm en een breedte van 54–91 μm. De ratio tussen de lengte en de breedte is 2,1:2,4. De cellen hebben een onregelmatige eivorm en zijn over de lengteas afgeplat. "T. dogieli" heeft 3 regio's waar de cilia (trilharen) zijn gegroepeerd, deze groepen hebben de vorm van vinnen. Twee van deze groepen cilia bevinden zich aan de achterkant en de derde bevindt zich aan de voorkant van de cel, gesitueerd aan de onderzijde. De mondregio bevindt zich aan de achterkant van de cel en heeft een met cilia bedekte regio die ingetrokken kan worden. "T. dogieli" heeft een skeletplaat die aan de rechterkant van de cel zit.


</doc>
<doc id="1439816" url="https://nl.wikipedia.org/wiki?curid=1439816" title="Valentin Dogiel">
Valentin Dogiel

Valentin Aleksandrovitsj Dogiel (Russisch: Валентин Александрович Догель, "Valentin Aleksandrovitsj Dogel") (Kazan, – Leningrad, 1 juni 1955) was een Russisch zoöloog en hoogleraar van Poolse afkomst, die zich had gespecialiseerd in parasitologie en protozoölogie. Hij publiceerde onder meer het boek "Obščaja protozoologija" ('algemene protozoölogie'). In 1965 werd het in het Engels uitgebracht onder de naam "General Protozoology".

Dogiel heeft veel bijgedragen op het gebied van de taxonomie van parasieten en protozoa in het algemeen. Van zijn meer dan 250 publicaties wijdde hij er 34 aan dit onderwerp. In 1929 richtte hij het faculteit voor het bestuderen van ziektes bij vissen op.


</doc>
<doc id="1439925" url="https://nl.wikipedia.org/wiki?curid=1439925" title="Louis Auzoux">
Louis Auzoux

Louis Auzoux (Saint-Aubin-d'Écrosville, 7 april 1797 - Parijs, 6 maart 1880) was een Frans arts en anatoom. Hij vervaardigde modellen van het menselijk lichaam uit papier-maché, naast anatomische modellen van dieren, paddestoelen en planten.

Rond 1809 gebruikte de Fransman Jean-Francois Ameline als eerste papier-maché om modellen van het menselijk lichaam te maken. Papier-maché had een aantal voordelen. In tegenstelling tot de wassen modellen die tot dan gebruikt werden, werden deze in papier-maché niet zacht bij hoge temperaturen en vervormden ze niet bij aanraking. Ook kunnen de modellen in papier-maché in losse onderdelen worden opgebouwd, en zo bij een demonstratie uit elkaar worden gehaald. Bovendien was papier als grondstof veel goedkoper en makkelijk om aan te geraken, zodat Auzoux een fabriekje kon beginnen om deze modellen in veelvoud op de markt te brengen. De modellen in was hadden dan weer andere voordelen: ze waren zeer kleurvast en de afbeeldingen waren realistischer, vooral bij de afbeelding van pathologische aandoeningen. De wassen modellen van de Italiaan Clemente Susini en de Fransman André-Pierre Pinson behoren wat dat betreft tot de fraaiste en de bekendste (beide tweede helft 18de eeuw).

Auzoux baseerde zich voor het maken van zijn modellen op de Parijse poppenmakers en op het procedé van Ameline, dat hij drastisch verbeterde. Na het succes van zijn modellen werd hij door Ameline aangeklaagd wegens plagiaat. Een commissie van een medisch genootschap, la Société Médicale d'émulation, kwam in 1823 tot de conclusie dat Ameline weliswaar de eerste was die anatomische modellen van papier-maché maakte, maar dat Auzoux verantwoordelijk was voor het perfectioneren van de fabricagetechniek.

Auzoux vervaardigde voor het fabriceren van zijn papieren modellen mallen van lood. Voorbeelden daarvan bevinden zich in het Musée de l'Écorché d'Anatomie (museum van het anatomische model) in Le Neubourg. Auzoux' papieren modellen braken met de traditie dat dergelijke modellen van was, gips, geblazen glas of hout werden gemaakt.

In 1828 ging Auzoux fabrieksmatig modellen maken, waarvoor hij vijftig arbeiders in dienst nam. De door Auzoux opgerichte fabriek van modellen (L'entreprise Auzoux) bestaat nog steeds en zij vervaardigde in 2008 nog steeds anatomische modellen voor het onderwijs. In het Museum Boerhaave in Leiden bevinden zich 72 door Auzoux vervaardigde modellen. Zij werden in 2008 gerestaureerd en tentoongesteld. Andere modellen bevinden zich over de hele wereld, in privécollecties maar ook in musea zoals het Museum voor Geneeskunde in Anderlecht, het National Museum of American History in Washington, het Musée de l'Écorché d'Anatomie in Le Neubourg, het Museum Victoria in Melbourne en het Universiteitsmuseum Groningen.
De modellen van Auzoux werden altijd gesigneerd en gedateerd. Modellen van voor het overlijden van Auzoux in 1880 werden gesigneerd met "Auzoux doct. fecit anno 'dato'", de modellen van na 1880 met "Anatomie clastique du Dr. Auzoux 'dato'". Modellen zonder handtekening zijn dan ook geen "echte Auzoux".

Door nieuwe wetenschappelijke ontwikkelingen, zijn vandaag de modellen van Auzoux niet altijd wetenschappelijk correct. Zo vervaardigde hij modellen van de vrouwelijke voortplantingsorganen, waarbij hij uitging van de kennis van zijn tijd. De door hem in papier weergegeven ontwikkeling van menselijke embryo's was in werkelijkheid op de ontwikkeling van kikkervisjes en kippen gebaseerd. Dit was een geval van wetenschappelijke fraude.





</doc>
<doc id="1440219" url="https://nl.wikipedia.org/wiki?curid=1440219" title="Neusbril">
Neusbril

Een neusbril is een mogelijke manier om een beademingsapparaat op een persoon aan te sluiten. De slang van een neusbril heeft een splitsing. De twee uiteinden van de slang zitten aan het eind weer aan elkaar vast, waarbij het gas wat door de slang wordt geblazen door beide uiteinden in één richting wordt gespoten. De twee korte uiteinden zijn er voor bedoeld om circa één centimeter in de neus van een patiënt te worden ingebracht. De twee slangetjes kunnen dan elk over een oor gehangen (vandaar neus-bril).
De neusbril is een zogenoemd non-invasieve beademingsmethode.


</doc>
<doc id="1441048" url="https://nl.wikipedia.org/wiki?curid=1441048" title="Chloordioxide">
Chloordioxide

Chloordioxide is een anorganische verbinding van chloor en zuurstof, met als brutoformule ClO. Bij kamertemperatuur is het een geel giftig en corrosief gas dat bij een temperatuur van −59°C uitkristalliseert als oranje kristallen. Het is een van de oxiden van chloor en een van de weinige verbindingen waarin chloor het oxidatiegetal +IV bezit. De verbinding is een krachtige oxidator die toepassing vindt in de drinkwaterreiniging en als bleekmiddel.

Chloordioxide is een verbinding die explosief kan ontleden indien de stof geconcentreerd of geïsoleerd wordt. Bij de bereiding en het hanteren ervan wordt daarom meestal met verdunde preparaten gewerkt en vermeden dat het als gas vrijkomt.

In het laboratorium kan chloordioxide bereid worden door de oxidatie van natriumchloriet met chloorgas:

Meer dan 95% van het chloordioxide dat in de wereld wordt toegepast, wordt echter bereid uit natriumchloraat. De commerciële route omvat een reductie van waterstofchloraat met een geschikte reductor in sterk zure omgeving:

In de jaren '50 van de 20e eeuw werd hiertoe het Mathieson-proces ontwikkeld, waarbij zwaveldioxide als reductor wordt aangewend:

Het zwavelzuur wordt hier in overmaat gebruikt, omdat het de lage pH van de oplossing moet waarborgen. Om spontane ontleding of explosie te vermijden, wordt continu lucht doorheen de oplossing geborreld. Het chloordioxide ontsnapt daarbij uit de oplossing en wordt vervolgens door gekoeld water geleid om in oplossing te gaan.

Naast zwaveldioxide kan ook waterstofchloride gebruikt worden, hoewel daarbij het nadeel is dat er aanzienlijke hoeveelheden chloorgas gevormd worden. Het proces verloopt in verschillende stappen:

Het gevormde waterstofchloriet reageert met het startproduct tot chloordioxide:

Waterstofhypochloriet ten slotte reageert met waterstofchloride, waarbij chloorgas gevormd wordt:

Om deze laatste nevenreactie te vermijden, wordt in plaats van waterstofchloride natriumchloride gebruikt:

Van deze methode bestaat een zogenaamde Solvay-variant, waarbij natriumchloride wordt vervangen door methanol als reductor:

Chloordioxide kan bereid worden door een mengsel van natriumchloriet en natriumhypochloriet te behandelen van zoutzuur:

Erg zuiver chloordioxide kan vervaardigd worden door middel van elektrolyse van een natriumchlorietoplossing:

De molecule heeft een gebogen vorm met een bindingshoek van 117° en twee Cl-O-bindingen van gelijke lengte (147 pm). De elektronische structuur die het bindingsfenomeen verklaart heeft voor veel hoofdbrekens gezorgd. De molecule heeft in totaal 19 valentie-elektronen en omdat dit een oneven aantal is, is de molecule een paramagnetisch radicaal. Meestal zijn zulke entiteiten zeer reactief en men zou de vorming van een dimeer dichloortetraoxide (ClO) kunnen verwachten. Ondanks de reactiviteit van chloordioxide wordt een dergelijke dimerisatie niet waargenomen.

Van chloordioxide is geen eenduidige Lewisstructuur neer te schrijven: er zijn een aantal mogelijkheden die echter niet erg bevredigend zijn. In 1933 stelde L.O. Brockway daarom een drie-elektronbinding voor. Linus Pauling ontwikkelde dat idee verder en stelde een resonantie voor tussen twee structuren: 

Volgens Pauling verzwakt het extra ongepaard elektron de binding, waardoor deze zwakker is dan een dubbele binding. In feite betekent dit dat er gedacht moet worden aan een moleculair orbitaal dat zich over de drie atomen uitstrekt en waarvan de hoogste in energie niet geheel gevuld is.

Onderstaand moleculair orbitaalschema toont de elektronische situatie zoals deze voor drie p-orbitalen en drie elektronen geldt:

De zwakkere binding tussen de zuurstofatomen en chloor zijn het gevolg van de bindende interactie die zich in het laagste moleculaire orbitaal () manifesteert. Aangezien er twee zuurstofatomen op chloor gebonden zijn is het gevolg dat telkens één van beide bindingen, zoals ook al door Linus Pauling werd gesuggereerd, zwakker is. Het tweede moleculaire orbitaal () is half bezet en draagt niet bij aan de binding tussen chloor en de zuurstofatomen, omdat er zich een knoopvlak op chloor bevindt. Dit moleculair orbitaal, dat de HOMO van chloordioxide voorstelt, is half gevuld. Dit is ook experimenteel aangetoond met behulp van spectroscopische technieken.

Chloordioxide wordt hoofdzakelijk (> 95%) toegepast voor het bleken van houtpulp en in mindere mate van bloem. Daarnaast werd het gebruikt als in desinfectiemiddel van drinkwater. In 1944 nam de drinkwaterreiniging van Niagara Falls het in gebruik om in water opgelost fenol te vernietigen. In 1956 stapte de stad Brussel over van chloor op chloordioxide voor de drinkwaterreiniging en daarmee begon de grootschalige toepassing. De stof wordt meestal gebruikt in een vooroxidatiestap om onzuiverheden te vernietigen die anders met chloor trihalogeenmethanen (zoals chloroform) zouden vormen. Deze stoffen zijn potentieel kankerverwekkend. Chloordioxide is ook beter dan chloor bij zuurtegraden boven pH 7 en in aanwezigheid van ammoniak en amines. Verder houdt het de vorming van een biofilm in waterleidingen beter onder controle. Chloordioxide wordt ook veel toegepast in industriële waterreiniging, in koeltorens en in voedselverwerking.

Chloordioxide is minder corrosief dan chloor en houdt de legionellabacterie beter onder de knie. Hetzelfde geldt voor andere ziektekiemen die door het water verspreid worden zoals virussen, bacteriën en protozoa, waaronder de cysten van "Giardia" en de oocysten van "Cryptosporidium".

Het gebruik in drinkwaterzuivering leidt echter wel tot de vorming van chlorieten als nevenproduct. In de Verenigde Staten is er een maximum gesteld van 1 ppm aan deze stof. De Amerikaanse EPA beperkt het gebruik van chloordioxide tot de bewerking van water van relatief hoge kwaliteit of water dat behandeld wordt met coagulanten op basis van ijzer (zoals ijzer(III)fosfaat). Het chloriet wordt namelijk daardoor tot chloride gereduceerd. In Nederland wordt sedert 2005 geen chloor meer gebruikt in drinkwaterzuivering.

De verbinding kan ook voor het ontsmetten van lucht gebruikt worden en is als zodanig ingezet bij de miltvuuraanval van 2001. Ook schimmels kunnen ermee bestreden worden. Dit werd toegepast in New Orleans na de watersnood veroorzaakt door orkaan Katrina.

Andere toepassingen zijn de vernietiging van fenol in afvalwater en de bestrijding van de zebra- en quaggamossel.

Bij een gehalte van meer dan 15% (bij volume) in lucht bij standaardomstandigheden ontleedt chloordioxide spontaan en explosief in de elementen waaruit het is opgebouwd. De ontledingsreactie wordt door blootstelling aan licht op gang gebracht. Dit betekent dat de stof nooit in zuivere of geconcentreerde vorm gebruikt of gehanteerd wordt.

Meestal wordt er gewerkt met oplossingen van het gas met een concentratie van 0,5 tot 10 gram per liter. De oplosbaarheid neemt toe bij lagere temperatuur. Voor concentraties boven 3 g/L is het gebruikelijk gekoeld water van 5°C te gebruiken bij de opslag. In veel landen is het verboden de stof te vervoeren. Daarom wordt chloordioxide vaak "in situ" bereid.

Er zijn een aantal producten op de markt onder de naam "stabilized chlorine dioxide" (SCD). De meeste van deze oplossingen bevatten geen chloordioxide, maar een gebufferde oplossing van natriumchloriet. Hieraan kan een zwak zuur toegevoegd worden om chloordioxide "in situ" te genereren.



</doc>
<doc id="1441070" url="https://nl.wikipedia.org/wiki?curid=1441070" title="Nefrogene systemische fibrose">
Nefrogene systemische fibrose

Nefrogene systemische fibrose (voorheen nefrogene fibroserende dermopathie) is een ernstige ziekte, die in 1997 voor het eerst is waargenomen maar pas in 2000 werd beschreven. Het gaat om een voortschrijdende verharding van de huid, die soms voorkomt bij mensen met een zeer slechte nierfunctie. Er is een sterke relatie met een blootstelling aan gadolinium. Gadolinium wordt de laatste jaren toegepast in contrastmiddelen (zoals gadobutrol en gadoxetaat) voor MRI-scans. Deze link naar gadoliniumhoudend contrast werd in 2006 door Dr Grobner gelegd.

Met meer dan 145 miljoen contrasttoedieningen tot dusver en 369 meldingen van nefrogene systemische fibrose (NSF), waarvan 2 uit Nederland, mag gezegd worden dat het een zeldzame aandoening is.

De eerste symptomen zijn roze of rode papels, die uitgroeien tot geïndureerde (gezwollen, harde) plaques. De aandoening betreft vooral de armen en benen. Het begint bij polsen en enkels en breidt zich naar boven toe uit. Soms kunnen ook gewrichten verstijven, en ook inwendige organen kunnen betrokken raken. De ziekte kan fataal verlopen.
De ziekte is nog nooit waargenomen bij mensen met een normale nierfunctie (glomerulaire filtratiesnelheid >30 ml/min). Een goede behandeling is nog niet gevonden.

Het beeld lijkt het meest op scleromyxoedeem, sclerodermie (subvormen: morfea, systemische sclerose, eosinofiele fasciitis), en porphyria cutanea tarda.



</doc>
<doc id="1441107" url="https://nl.wikipedia.org/wiki?curid=1441107" title="Holle naald">
Holle naald

Een holle naald is een type naald waardoor over de lengteas een kanaal loopt. Een holle naald wordt gebruikt als onderdeel van verschillende medische instrumenten:

Voorbeelden:

Als bij een hond een maagtorsie optreedt, dan gebruikt een dierenarts als noodmaatregel een holle naald om lucht uit de maag te laten ontsnappen.

Ook wordt een holle naald gebruikt om cellen onder een microscoop te manipuleren, bijvoorbeeld bij weefselkweek.


</doc>
<doc id="1441128" url="https://nl.wikipedia.org/wiki?curid=1441128" title="Iliotibiaal frictiesyndroom">
Iliotibiaal frictiesyndroom

Het Iliotibiaal frictiesyndroom (ook wel lopersknie genoemd) is een frequente blessure bij hardlopers. Daarnaast kan het eveneens optreden bij andere sporten (bijvoorbeeld fietsen en gewichtheffen).

Het iliotibiale frictiesyndroom is één van de hoofdoorzaken van laterale kniepijn bij hardlopers. De tractus iliotibialis is een weefselverdikking aan de buitenzijde van de dij. Deze band loopt van de buitenzijde van het bekken over de heup en knie en hecht aan net onder de knie. De tractus iliotibialis is belangrijk voor het stabiliseren van het kniegewricht tijdens hardlopen. Hierbij beweegt de band van achter het femur (dijbeen) in anterieure richting en wrijft hierbij over de laterale knobbel van het femur. Dit constante wrijven kan de band doen ontsteken wat de klachten veroorzaakt.

Het iliotibiaal frictiesyndroom varieert van een stekende pijn net boven het kniegewricht (aan de buitenzijde van de knie over de gehele lengte van de band) tot een zwelling op de plaats waar de band over het dijbeen wrijft. De pijn treedt vaak niet op meteen bij aanvang van de inspanning maar na enige tijd en neemt hierbij progressief toe. De pijn wordt vooral gevoeld wanneer de voet de grond raakt. Na activiteit is het mogelijk dat de pijn aanwezig blijft. De pijn kan eveneens gevoeld worden onder de knie op de plaats waar de tractus iliotibialis aan de tibia (scheenbeen) aanhecht.

Verder kan het iliotibiaal frictiesyndroom optreden op de plaats waar de band aanhecht aan de heup. Deze vorm is echter zelden een manifestatie van een sportletsel. Het treedt vaker op tijdens de zwangerschap omdat hierbij een algemene verzwakking van het bindweefsel gezien wordt. Daarnaast draagt het toegenomen gewicht bij aan een toegenomen druk op de tractus iliotibialis. Daarnaast wordt deze vorm ook vaak bij oudere patiënten gezien.

Het iliotibiale frictiesyndroom kan ontstaan door het volgen van bepaalde traininggewoontes, anatomische anomalieën of zwakte van bepaalde spiergroepen:



</doc>
<doc id="1441312" url="https://nl.wikipedia.org/wiki?curid=1441312" title="Ligorthese">
Ligorthese

Een ligorthese is een hulpmiddel om een gecorrigeerde of comfortabele houding te verkrijgen. Er bestaan vaste ligorthesen, waarbij de orthese uit één stuk gegoten is en dynamische ligorthesen deze bestaat uit afzonderlijke en/of flexibele stukken. 
Een ligorthese wordt onder andere veel gebruikt door kinderen en volwassenen met een meervoudige beperking, een cerebrale parese, tijdens revalidatie na een operatie (bijvoorbeeld een adductorentenotomie), bij bepaalde spierziekten, om decubitus tegen te gaan, bij scoliose of heupluxatie. 

Een vaste ligorthese wordt op maat gemaakt. Wanneer de gewenste lighouding, afhankelijk van het doel (comfort, correctie en/of preventie) is bepaald wordt een naar het lichaam gevormde afdruk gemaakt in het materiaal van de ligorthese. De persoon ligt dus in een ‘uitsparing’ die de lijnen van zijn lichaam volgt. Er bestaan buikligorthesen, rugligorthesen en zijligorthesen. 
De ligorthese kan op een verrijdbaar onderstel worden geplaatst. Het kan ook los in een bed of op een andere plek worden neergezet.


</doc>
<doc id="1441699" url="https://nl.wikipedia.org/wiki?curid=1441699" title="Ecthyma">
Ecthyma

Ecthyma is een bacteriële huidinfectie. Het wordt gekenmerkt door een enkele mm diep ulcus met 'uitgeponst' aspect, soms omgeven door zwarte, necrotische (dode) korsten van 0.5 tot 3 cm doorsnee, omgeven door een rode rand, maximaal 10 laesies. Meestal wordt het veroorzaakt door een infectie met "streptococcus pyogenes". Ecthymata treden vaak aan de benen op en zijn pijnlijk. Het ziektebeeld is te vergelijken met krentenbaard, maar gaat dieper en veroorzaakt meer necrose. Een penicilline-antibioticum, bijvoorbeeld penicilline G of feniticilline is voldoende werkzaam tegen streptokokken.




</doc>
<doc id="1442102" url="https://nl.wikipedia.org/wiki?curid=1442102" title="2-nitrotolueen">
2-nitrotolueen

2-nitrotolueen of "o"-nitrotolueen is een aromatische verbinding met een nitro-groep (-NO) en een methylgroep (-CH) als substituenten op twee naast elkaar gelegen koolstofatomen in een benzeenring. Het is één van de drie isomeren van nitrotolueen; de andere twee zijn 3-nitrotolueen of "m"-nitrotolueen en 4-nitrotolueen of "p"-nitrotolueen.

De aromatische nitrering van tolueen met salpeterzuur in een mengsel met zwavelzuur levert een mengsel op van de drie nitrotolueenisomeren, dat voor ca. 60-65% uit 2- of ortho-nitrotolueen en 30-35% uit 4- of para-nitrotolueen bestaat en slechts voor ca. 5% uit 3- of meta-nitrotolueen:

De isomeren kunnen van elkaar gescheiden worden door kristallisatie, omdat de smeltpunten vrij ver uit elkaar liggen. Een andere scheidingsmogelijkheid is de selectieve adsorptie op een geschikte zeoliet. Risico voor de vorming van 2,4-dinitrotolueen is er onder deze reactieomstandigheden nauwelijks. Daarvoor is rokend zwavelzuur nodig.

2-nitrotolueen is een intermediair product voor de synthese van andere verbindingen, voornamelijk "o"-toluïdine en 2,4-dinitrotolueen, die gebruikt worden voor de productie van o.a. landbouwchemicaliën (bv. het pesticide metolachlor), rubberchemicaliën, explosieven (TNT), kleurstoffen en pigmenten.

2-nitrotolueen is irriterend voor de ogen. De stof kan effecten hebben op het bloed, met als gevolg de vorming van methemoglobine. De effecten kunnen met vertraging optreden.

Bij ratten en muizen is de stof kankerverwekkend en mutageen gebleken. Bij mannelijke ratten is ook schade aan de testikels en verminderde spermaproductie vastgesteld. Voor de mens is de stof daarom ingedeeld als mogelijk kankerverwekkend (categorie 2), mogelijk mutageen (categorie 2) en giftig voor de voortplanting (categorie 3: mogelijk gevaar voor verminderde vruchtbaarheid).

2-nitrotolueen is een opmerkelijke verbinding ten aanzien van het Kerreffect.



</doc>
<doc id="1442111" url="https://nl.wikipedia.org/wiki?curid=1442111" title="Victor Desguin">
Victor Desguin

Victor François Seraphin Joseph Téléphore Desguin (Mariembourg, 30 januari 1838 - Antwerpen, 8 juli 1919) was een Belgisch arts en vrijzinnig liberaal politicus.

Desguin was doctor in de geneeskunde. In 1878 werd hij gemeenteraadslid in de stad Antwerpen. Desguin zorgde in 1882 voor de organisatie van het medisch schooltoezicht. In 1892 werd Victor Desguin schepen van onderwijs. In deze functie richtte Desguin verscheidene nieuwe scholen en bibliotheken op. Hij bleef schepen tot in 1918. Desguin was eveneens provincieraadslid van 1876 tot 1884.

Toen Jan Van Rijswijck in 1906 ziek werd en zijn burgemeestersambt niet meer kon uitoefenen, werd Desguin waarnemend burgemeester van Antwerpen. Omdat Victor Desguin een vrijzinnig liberaal was, weigerde de katholieke regering hem echter te benoemen tot burgemeester en werd Alfons Hertogs, een oud-schepen van Openbare Werken, benoemd. Desguin was een half jaar waarnemend burgemeester geweest.

Burgemeester Hertogs stierf in 1908 en opnieuw werd Desguin waarnemend burgemeester voor een periode van 5 maanden. De liberalen schoven Desguin opnieuw naar voren als kandidaat-burgemeester. Voor de tweede maal werd Desguin echter niet benoemd en werd Jan De Vos, die nooit schepen geweest was, de nieuwe burgemeester.

Tijdens de Eerste Wereldoorlog, in oktober 1914 richtte Desguin het "Antwerpsch Komiteit voor Hulp" op. Dit was een comité dat zich inzette voor de bevoorrading en hulp van oorlogsslachtoffers.

Desguin was medestichter en voorzitter (1877-1919) van de "Société Royale de Médecine Publique de Belgique". Hij was eveneens medestichter van het "Nationaal Werk tot Bestrijding van Tuberculose".


</doc>
<doc id="1442213" url="https://nl.wikipedia.org/wiki?curid=1442213" title="Absyrtus (dierenarts)">
Absyrtus (dierenarts)

Absyrtus was een Grieks paardenarts (hippiater) die leefde van 300 tot 360. Hij diende in het Oost-Romeinse leger van Constantijn de Grote en schreef verhandelingen op zijn vakgebied. Naar hem was het Veterinair Studenten Corps Absyrtus (1865-1925) genoemd. 


</doc>
<doc id="1442733" url="https://nl.wikipedia.org/wiki?curid=1442733" title="Isala Van Diest">
Isala Van Diest

Anne Catherine Albertine Isala Van Diest (Leuven, 7 mei 1842 - Knokke, 9 februari 1916) was de eerste Belgische vrouwelijke arts en een feministe.

Van Diest was een dochter van de stadschirurgijn en verloskundige van Leuven die voor die tijd een ruimdenkend persoon was. Isala en haar zusters kregen dezelfde opvoeding als haar broer en ze vergezelden hun moeder regelmatig op haar reizen naar Engeland. Daar kwam Isala Van Diest in contact met het daar heersende progressieve milieu.

Al vroeg besloot Van Diest om in navolging van haar vader geneeskunde te gaan studeren. Omdat het hoger secundair onderwijs in België nog niet toegankelijk was voor meisjes, ging Van Diest eerst naar Duitsland om zich voor te bereiden op haar universitaire studies. Ze keerde terug in 1873 en wilde zich inschrijven aan de Katholieke Universiteit Leuven. De rector, Monseigneur Namèche, weigerde haar inschrijving en deed Van Diest het tegenvoorstel om enkel de studie fysiologie en verloskunde te volgen zodat ze het beroep van verloskundige kon uitoefenen. Van Diest weigerde en schreef zich in april 1874 in aan de Universiteit van Bern waar sinds 1872 vrouwen toegelaten waren.

Van Diest behaalde het diploma van doctor in de geneeskunde in 1879. In haar doctoraatsthesis "Hygiène des prisons" klaagde ze de wantoestanden in de Zwitserse gevangenissen aan. Van Diest kon haar beroep gedurende twee jaar uitoefenen in Engeland waar vrouwelijke artsen sinds 1866 toegelaten waren. Zij was er verbonden aan het "New Hospital for Women" te Londen en ontmoette er verscheidene Engelse feministen.

In 1882 keerde Van Diest terug naar België. Om haar buitenlands diploma te laten erkennen diende ze een bijkomend examen af te leggen. Hiervoor volgde Van Diest bijkomende cursussen aan de Université Libre de Bruxelles waar sinds 1880 vrouwen toegelaten waren. In 1884 slaagde Van Diest voor de centrale examencommissie. Om haar beroep te kunnen uitoefenen in België was er een Koninklijk Besluit nodig dat op 24 november 1884 verscheen.

Isala Van Diest vestigde zich in Brussel en werkte eerst als arts voor "Le Refuge", een opvanghuis voor ex-prostituees. In 1886 werd ze bestuurslid van de organisatie en begon ze haar eigen praktijk als huisarts. In het begin had ze vooral buitenlandse patiënten maar gaandeweg nam het aantal Belgische patiënten toe, zeker na 1890 toen vrouwen ook effectief toegang kregen tot het beroep van huisarts en apotheker.

Van Diest beschouwde haar beroep, net als haar vader, als een roeping. Daarom was ze sociaal zeer actief. Van Diest was betrokken bij de oprichting in 1881 van de "Société de moralité publique", een pluralistische organisatie waarvan Emile de Laveleye voorzitter werd en die tot doel had de strijd aan te gaan tegen de internationale vrouwenhandel en de gereglementeerde prostitutie. In 1889 werd Van Diest opgenomen in het uitvoerend comité van de organisatie en bleef hierin zetelen tot in 1902.

De Société de moralité publique was internationaal geaffilieerd met de "Fédération Brittanique" die in 1875 was opgericht door Josephine Butler. In 1885 nam Van Diest deel aan het congres van de Fédération Brittanique te Antwerpen en ze werd het volgende jaar bestuurslid van deze organisatie. In 1891 was Van Diest verantwoordelijk voor de organisatie van het internationaal congres van de vereniging te Brussel.

Isala Van Diest was een overtuigd feministe. Reeds tijdens haar verblijf in Engeland rond 1880 was ze in contact gekomen met het Engelse feminisme. Nadat Van Diest in 1890 reeds een vereniging voor het vrouwenrecht had opgericht was ze in 1892 samen met Marie Popelin, de eerste Belgische vrouwelijke doctor in de rechten, betrokken bij de oprichting van de "Ligue belge du droit des femmes" (Belgische Liga voor Vrouwenrechten). Samen met Louis Franck en Marie Popelin zat Van Diest het bureau voor van de eerste Algemene Vergadering.

In 1902 was Isala Van Diest genoodzaakt haar artsenpraktijk en haar bestuursfuncties in "Le Refuge" en de "Société de moralité publique" op te geven wegens haar sterk verminderd gezichtsvermogen. Ze verhuisde naar Knokke waar ze haar laatste levensjaren doorbracht. In 1914 trad ze nog eenmaal op de voorgrond als erevoorzitster van de tentoonstelling "De hedendaagse vrouw" die door de stad Antwerpen werd georganiseerd.

Isala Van Diest staat samen met Marie Popelin op het Belgische muntstuk van 2 euro dat in 2011 werd geslagen ter gelegenheid van de honderdste verjaardag van de eerste vrouwendag in België.


</doc>
<doc id="1442950" url="https://nl.wikipedia.org/wiki?curid=1442950" title="Mr. Green Genes">
Mr. Green Genes

Mr. Green Genes is een Amerikaanse kat die begin 2008 werd geboren in het Audubon Nature Institute in New Orleans.
Doordat voor de geboorte genethisch materiaal van een kwal aan zijn cellen is toegevoegd geeft de huid van deze kat een groen fluoreserend licht af wanneer deze in de buurt van een ultraviolette lamp wordt gehouden.

De reden voor dit experiment is om te zien of een gen, dat in een eicel is ingebracht, zich ook daadwerkelijk door het lichaam verspreid. Dit wordt aangetoond doordat de aangepaste cellen een fluoriserend licht afgeven.
Dit opent de mogelijkheid om ook nuttige genen bij dieren (en later mogelijk ook mensen) in te brengen en zo erfelijke aandoeningen tegen te gaan.

De naam van de kat is mogelijk afgeleid van "Mr. Green Jeans", een personage uit de Amerikaanse kinderserie Captain Kangaroo.


</doc>
<doc id="1443102" url="https://nl.wikipedia.org/wiki?curid=1443102" title="Benomyl">
Benomyl

Benomyl (ISO-naam) is een fungicide en acaricide dat ontwikkeld werd door het Amerikaanse chemische bedrijf DuPont. De octrooiaanvraag dateert van 1968. Merknamen van du Pont waren "Benlate" en "Tersan 1991 DF". Nadat de octrooibescherming voorbij was zijn ook andere bedrijven benomyl gaan produceren en verkopen, onder meer in het product "Fundazol".

Chemisch gezien behoort benomyl tot de benzimidazolen en carbamaten.

In 2001 besloot duPont om de productie van benomyl te beëindigen en de registratie ervan in de Verenigde Staten vrijwillig in te trekken. Volgens het bedrijf was dit omwille van de hoge kosten die verwacht werden om een nieuwe registratie van benomyl te verkrijgen onder de verstrengde eisen van de Food Quality Protection Act. In de Europese Unie stopte DuPont in 2002 ook met het ondersteunen van benomyl. Het gevolg was dat benomyl in de Europese Unie geen toelating verkreeg. De stof wordt nog wel in andere delen van de wereld gebruikt.

Benomyl is een systemisch fungicide. Het is werkzaam tegen een breed spectrum van schimmels bij fruit- en groententeelt en op grasvelden. Benomyl en de voornaamste metaboliet ervan, carbendazim, binden aan microtubuli in de cellen en verstoren de celdelingsprocessen. Benomyl is ook effectief tegen mijten.

Zoals vermeld is benomyl in de Europese Unie niet meer toegelaten in de gewasbescherming.

De acute toxiciteit van benomyl voor zoogdieren is laag. De stof irriteert de ademhalingsorganen en in mindere mate de huid, maar kan de huid overgevoelig maken.

De stof is ingedeeld als giftig voor de voortplanting: uit dierproeven is gebleken dat benomyl mogelijk schadelijk is voor de voortplanting bij de mens, en dat het mogelijk misvormingen bij pasgeborenen kan veroorzaken. De Amerikaanse EPA beschouwt de stof ook als mogelijk kankerverwekkend.

De stof is toxisch voor vissen en regenwormen.




</doc>
<doc id="1443670" url="https://nl.wikipedia.org/wiki?curid=1443670" title="Menotropine">
Menotropine

Menotropine (merknaam Menopur) is een geneesmiddel dat gebruikt wordt in de fertiliteitswetenschap. Het geneesmiddel is onttrokken uit urine van vrouwen in de menopauze. Menotropine wordt gebruikt om vooral vrouwen die lijden aan het polycystisch ovariumsyndroom te helpen om hun follikels tot ontwikkeling te brengen. Het zorgt ervoor dat het follikelstimulerend hormoon in grotere mate aanwezig is in het lichaam.
Het wordt toegediend via onderhuidse inspuitingen in de huidplooien van de buik.


</doc>
<doc id="1444149" url="https://nl.wikipedia.org/wiki?curid=1444149" title="Hemodialyse">
Hemodialyse

Hemodialyse is een nierfunctievervangende therapie gebaseerd op de principes van diffusie en osmose, vaak gecombineerd met ultrafiltratie. Vaak wordt voor hemodialyse de term "dialyse" gebruikt.

Tijdens de behandeling wordt een overmaat aan afvalstoffen en vocht uit de patiënt verwijderd. Het basisidee betreft de uitwisseling van vocht, zouten, zuren en afvalstoffen tussen bloed en spoelvloeistof (het dialysaat of 'badwater') langs een semipermeabel membraan. Door diffusie zullen bepaalde stoffen zich door het membraan verplaatsen van hoge naar lage concentratie.

Naast het principe van diffusie wordt tijdens hemodialyse vaak ultrafiltratie toegepast. Hierbij wordt vocht aan het bloed onttrokken. Bij een normale hemodialyse vindt het proces van diffusie en ultrafiltratie gelijktijdig plaats. Indien dit niet het geval is spreekt men van ultradiffusie.

Hemodialyse wordt toegepast bij chronische nierpatiënten bij gedeeltelijke of gehele uitval van de nierfunctie.

Bij hemodialyse wordt de patiënt begeleid door een multidisciplinair team van nefroloog, maatschappelijk werker, diëtist, chirurg, radioloog, technici en dialyseverpleegkundige.

Hemodialyse vindt plaats op voorschrift van een nefroloog. De behandeling zelf wordt uitgevoerd door een dialyseverpleegkundige in het dialysecentrum. Bij thuisdialyse of in een zelfstandig dialysecentrum vindt de behandeling plaats onder begeleiding van een verpleegkundige dialyseassistent.

Hemodialyse vindt plaats door middel van een dialysemachine met daarin de kunstnier. De therapie vindt intermitterend plaats, dat wil zeggen dat 2 tot 3 maal per week een behandeling van 3 tot 4 uur plaatsvindt (totaal 8 tot 15 uur per week). De frequentie en duur is echter sterk afhankelijk van de mate van uitval van de nierfunctie.

Hemodialyse is daarom voor iedere patiënt een grote belasting. Soms is thuisdialyse mogelijk waardoor de patiënt voor de behandeling niet steeds naar het ziekenhuis hoeft.

Dialysepatiënten dialyseren doorgaans op vaste dagen in vaste groepen. Tijdens de behandeling neemt de patiënt plaats in een makkelijke stoel. Afhankelijk van het dialysecentrum zal er aandacht zijn voor afleiding in de vorm van Radio/TV, sociale contacten en ontspannende activiteiten. Sommige patiënten brengen de tijd liever slapend door.

Bij de behandeling wordt uitgegaan van een streefgewicht. Dit gewicht is een indicatie voor de hoeveelheid vocht dat tijdens de hemodialyse door ultrafiltratie moet worden onttrokken. Voor de behandeling wordt het gewicht van de patiënt daarom opgenomen:
Naast het streefgewicht wordt de bloeddruk, de polsslag en de toestand/conditie van de patiënt gecontroleerd.

Voor een kunstnierbehandeling is het nog steeds nodig dat de bloedvaten van een patiënt door middel van een naald aangeprikt worden om bloed uit het lichaam te kunnen brengen en na zuivering er weer in. Om toegang te krijgen tot de bloedbaan wordt gebruikgemaakt van een shunt. Bij patiënten zonder shunt wordt gebruikgemaakt van een katheter ingebracht in een grote ader (de vena femoralis, de vena subclavia of de vena jugularis).

Tijdens de behandeling vinden er door de dialyseverpleegkundigen diverse observaties en controles plaats. Belangrijkste problemen zijn de bloeddrukdalingen tijdens de behandeling (vaak door de hoge ultrafiltratie) en de "dialysekater" (misselijkheid, braken en krampen).

Tijdens de behandeling kunnen medicijnen worden gegeven (medicijnen ingenomen vóór de dialyse worden ten slotte tijdens de dialyse 'uitgespoeld') of bloed ten behoeve van onderzoek worden afgenomen.

Na de behandeling wordt het resterende bloed in de dialysemachine teruggegeven aan de patiënt, de lijnen verwijderd en de shunt zorgvuldig afgesloten. Vervolgens wordt de bloeddruk en de pols gemeten en gecontroleerd of het gewicht van de patiënt overeenkomt met het streefgewicht.

Hemodialyse heeft een grote invloed op het dagelijks leven van mensen.



</doc>
<doc id="1444226" url="https://nl.wikipedia.org/wiki?curid=1444226" title="Difluor">
Difluor

Difluor of moleculair fluor (F) is de belangrijkste enkelvoudige stof van het element fluor. Het komt bij normale druk en temperatuur voor als een extreem reactief, uiterst giftig en corrosief gas met een lichtgele kleur en een verstikkende geur. Het wordt ook wel fluorgas genoemd.

Difluor wordt op industriële schaal bereid uit calciumfluoride (CaF), dat verhit wordt met zwavelzuur waarbij watervrij waterstoffluoride (HF) wordt gevormd. Toevoegen van kaliumfluoride levert kaliumbifluoride (KHF) op. Elektrolyse van kaliumbifluoride levert difluor aan de anode en diwaterstof aan de kathode:

Difluor wordt uiterst gemakkelijk gereduceerd tot fluoride (E° = + 2,87 V) en is dan ook één van de sterkste oxidatoren die bestaan. Zelfs bij uiterst lage temperaturen (-200°C) reageert difluor hevig met diwaterstof, waarbij waterstoffluoride ontstaat. Difluor reageert met alle andere elementen tot fluoriden, zelfs met edelgassen zoals argon, krypton, xenon en radon. Met sporen water reageert difluor onmiddellijk tot waterstoffluoride. Ook materialen zoals metalen, bepaalde kunststoffen en zelfs glas (bij hogere temperaturen) zijn niet tegen difluor bestand. Bij contact met glas ontstaat namelijk het vluchtige siliciumtetrafluoride.

Door zijn hoge reactiviteit komt het gas als dusdanig niet voor in de atmosfeer. Lang is gedacht dat het ook in de aardkorst niet van nature voorkomt, maar onlangs is aangetoond het voorkomt in insluitingen in antozoniet. Dit is een vorm van het mineraal fluoriet die ontstaat wanneer het calciumfluoride door ioniserende straling uiteenvalt in Ca + 2F, waarna de vrije fluor ionen combineren tot difluor. Via imperfecties in het kristalrooster stroomt het gas dan weg van de calciumionen waardoor het niet opnieuw reageert tot calciumfluoride. De calciumionen vormen clusters die het antozoniet zijn donker violet tot zwarte kleur geeft. Bij verbrijzelen van antazoniet komt het difluorgas vrij, en vanwege de onaangename geur staat het mineraal ook wel bekend als "stinkspaat".

Difluor heeft, wegens zijn hoge reactiviteit, een beperkt aantal toepassingen. Het wordt in zuivere vorm enkel gebruikt bij het etsen van halfgeleiders.



</doc>
<doc id="1444412" url="https://nl.wikipedia.org/wiki?curid=1444412" title="Dibroom">
Dibroom

Dibroom of moleculair broom (Br) is de belangrijkste enkelvoudige stof van het element broom. Bij normale druk en temperatuur komt de stof voor als een giftige, roodbruine, sterk dampende vloeistof met een scherpe geur. De stof is erg vluchtig en bij kamertempatuur verdampen al grote hoeveelheden. De stof komt niet voor in de natuur omdat deze zeer reactief is en dus gemakkelijk chemische reacties aangaat met andere stoffen.

Dibroom is minder reactief dan dichloor, maar reactiever dan di-jood. Dibroom kan vlot gereduceerd worden tot bromide en is dus een vrij sterke oxidator (E° = 1,07 V). Dibroom reageert gemakkelijk met de meeste metalen en metalloïden tot de corresponderende bromiden.

Dibroom reageert ook met organische verbindingen. Met bijvoorbeeld alkanen treedt radicaal substitutie op tot broomalkanen. Onder invloed van straling, splitst dibroom gemakkelijk in twee broom-radicalen. Met alkenen vindt elektrofiele additie tot dibroomalkanen plaats. Een voorbeeld hiervan is de synthese van 1,2-dibroomethaan uit etheen:

Dibroom kan gebruikt worden als indicator voor de aanwezigheid van dubbele bindingen, ontkleuring van een broomoplossing geeft aan dat een reactie heeft plaatsgevonden.

De reactie met organische onverzadigde verbindingen kan verklaard worden door de behoorlijke grootte van de molecule. De binding is makkelijk te breken, waardoor een positief, elektrofiel (Br) en een negatief, nucleofiel (Br) deeltje ontstaan. Behalve met alkanen en alkenen kunnen ook (geactiveerde) aromaten een reactie aangaan met dibroom, benzeen, fenolen en anilines reageren gemakkelijk. De reactie, een elektrofiele aromatische substitutie, verloopt gemakkelijk zonder katalysator. Hierbij ontstaat een organische broomverbinding en waterstofbromide (in gasvorm).

Dibroom is het enige niet-metaal dat vloeibaar is bij standaardtemperatuur en -druk. Onder deze omstandigheden verdampt het gemakkelijk. De roodbruine damp lijkt op stikstofdioxide, maar heeft een karakteristieke indringende geur. Broom is matig oplosbaar in water en goed oplosbaar in ethanol, di-ethylether, chloroform en koolstofdisulfide. Broom lost beter op in een oplossing van een ionisch bromide-zout, er wordt dan namelijk een bijzonder ion gevormd: Br.

Bromiderijk zeewater (bijvoorbeeld uit de Dode Zee) wordt gebruikt als grondstof voor de industriële bereiding van dibroom. Het zeewater wordt behandeld met chloorgas, waarbij het bromide wordt geoxideerd tot dibroom:

Kleine hoeveelheden dibroom kunnen in het lab worden bereid door de behandeling van vast natriumbromide met geconcentreerd zwavelzuur (HSO). In de eerste stap wordt het gas waterstofbromide (HBr) gevormd, maar een gedeelte van het HBr wordt onder deze omstandigheden door het zwavelzuur verder geoxideerd tot Br en zwaveldioxide (SO):

Toevoeging van een sterkere oxidator maakt de reactie efficiënter.

Vanwege de giftigheid van dibroom wordt het vaak "in situ" bereid door de behandeling van "N"-broomsuccinimide (NBS) met waterstofbromide. Het gevormde succinimide kan vaak worden afgefiltreerd.

Dibroom wordt op grote schaal gebruikt als grondstof voor het maken van broomhoudende verbindingen die in de (farmaceutische) industrie en landbouw worden toegepast. Vroeger werd broom bijvoorbeeld veel gebruikt voor het fabriceren van dibroometheen, een toevoeging aan loodhoudende brandstof. Vanwege de schadelijke effecten hiervan op het milieu wordt dit tegenwoordig vrijwel niet meer gebruikt.

Een bewerking van een organische stof met dibroom wordt ook wel een bromering genoemd, veel broomverbindingen zijn op hun plaats een belangrijke grondstof voor de Grignard-reagentia of in andere synthesen (zoals elektrofiele additie aan alkenen). Vandaar dat dibroom in een organisch laboratorium een zeer belangrijke grondstof is.



</doc>
<doc id="1444482" url="https://nl.wikipedia.org/wiki?curid=1444482" title="Robert J. White">
Robert J. White

Robert J. White (21 januari 1926 – 16 september 2010) was een Amerikaans chirurg, die vooral bekend was door zijn hoofdtransplantaties bij apen. Hij was veertig jaar lang docent neurochirurgie aan de Case Western Reserve University Medical School. White groeide op in Duluth (Minnesota), waar hij werd opgevoed door zijn moeder en zijn tante. Hij overleed op 84-jarige leeftijd.

In de jaren zeventig voerde White na een lange serie experimenten een transplantatie van een apenhoofd naar het lichaam van een andere aap uit. Deze operaties werden geoptimaliseerd totdat het getransplanteerde hoofd zonder twijfel op het nieuwe lichaam had kunnen leven. Het grote probleem met dit soort operaties is dat niemand weet hoe zenuwschade hersteld moet worden. Doordat het ruggenmerg doorgesneden wordt tijdens de operaties zijn de ontvangers vanaf de nek verlamd.

White was ook een pionier in de nu wijdverbreide ruggenmerg- en hersenkoelingstechnieken. 


</doc>
<doc id="1444980" url="https://nl.wikipedia.org/wiki?curid=1444980" title="Arkgemeenschap">
Arkgemeenschap

De Arkgemeenschap (Frans: "L'Arche") is een internationale organisatie van leefgemeenschappen waar mensen met en zonder verstandelijke handicap elkaars leven delen. De Arkgemeenschappen zijn ontstaan in Frankrijk. Jean Vanier, zoon van de voormalige Canadese Gouverneur-Generaal Georges Vanier, startte samen met Raphael Simi and Philippe Seux in 1964 het eerste huis.

Anno 2010 zijn er wereldwijd 138 gemeenschappen. 
In België zijn er dat zeven:
In Nederland is er één in



</doc>
<doc id="1445319" url="https://nl.wikipedia.org/wiki?curid=1445319" title="Azoxystrobin">
Azoxystrobin

Azoxystrobin (ISO-naam) is een veelgebruikt fungicide in de land- en tuinbouw. Het behoort tot de groep van strobilurines; dit zijn stoffen die verwant zijn aan natuurlijke afweerstoffen, die geïsoleerd zijn uit de bittere dennekegelzwam ("Strobilurus tenacellus") en soortgelijke zwammen.

Azoxystrobin werd geoctrooieerd in 1990 door het Britse bedrijf Imperial Chemical Industries (ICI). Het was het eerste strobilurine dat in de Verenigde Staten geregistreerd werd. Het groeide uit tot het best verkochte fungicide, dankzij zijn breed werkingsspectrum en relatief gunstige toxicologische en ecologische eigenschappen. De landbouwafdeling van ICI is inmiddels opgegaan in Syngenta Crop Protection, dat azoxystrobin onder andere verkoopt onder de merknamen "Amistar", "Ortiva", "Abound", "Quadris" en "Heritage".

Strobilurines verstoren de ademhaling en de energiehuishouding van de schimmelcellen, omdat ze het transport van elektronen in de mitochondria in de cellen blokkeren.

Azoxystrobin is werkzaam tegen een breed spectrum van schimmels en kan onder andere gebruikt worden in de teelt van granen, de meeste groenten, fruit, tomaten, aardappelen en sierplanten.

Resistentievorming bij het gebruik van strobilurines is aangetoond, daarom is het nodig om de toepassing te beperken en ze in een geïntegreerd bestrijdingsprogramma op te nemen met andere bestrijdingsmiddelen die een verschillende manier van werking hebben en met niet-chemische bestrijdingstechnieken.

Azoxystrobin is opgenomen in de lijst van toegelaten gewasbeschermingsmiddelen van de Europese Unie. Ze mag in de meeste landen van de E.U. gebruikt worden, waaronder België en Nederland. In België zijn "Amistar" en "Ortiva" erkend, evenals een aantal andere producten die naast azoxystrobin nog een andere actieve stof bevatten.

Azoxystrobin is relatief ongevaarlijk voor de mens en voor landdieren, inclusief vogels en insecten; het is wel toxisch voor waterorganismen, in het bijzonder ongewervelde zeedieren. Het is stabiel in water, breekt niet af door hydrolyse en slechts langzaam door fotolyse.




</doc>
<doc id="1446035" url="https://nl.wikipedia.org/wiki?curid=1446035" title="Bijzijn">
Bijzijn

Bijzijn is een landelijk vakblad voor verpleegkundigen en verzorgenden.

Het blad verschijnt maandelijks in een oplage van 12.000. Bijzijn startte in 1987 als Verpleegkunde Nieuws en werd toen gratis verspreid onder verpleegkundigen en verzorgenden. Sinds 1993 geldt een abonnementsprijs en sinds 1 januari 2006 wordt de nieuwe naam gevoerd. Het blad richt zich op vakinhoudelijke ontwikkelingen op het gebied van verpleegkunde. 
Sinds november 2011 is Bijzijn veranderd in Bijzijn XL, een educatief magazine voor verpleegkundigen en verzorgenden, dat ook met e-learning werkt.
Samen met het AMC in Amsterdam en de Hogeschool van Amsterdam organiseert Bijzijn sinds 1999 de jaarlijkse Anna Reynvaan Lezing, uitgesproken door een belangrijke internationale verpleegkundige.

Bijzijn wordt uitgegeven door Bohn Stafleu van Loghum, onderdeel van Springer in Houten.



</doc>
<doc id="1446825" url="https://nl.wikipedia.org/wiki?curid=1446825" title="Embolus">
Embolus

De embolus is een aanhangsel van de bulbus van mannelijke spinnen. Het dient als spermatoedienings-orgaan, een mannetje vult de bulbus met zijn zaadcellen als het volwassen is en gaat op zoek naar een vrouwtje. De bulbus wordt tijdens de paring in de vrouwelijke geslachtsopening (epigyne) gebracht waarbij de zaadcellen door de embolus worden geleid.


</doc>
<doc id="1447495" url="https://nl.wikipedia.org/wiki?curid=1447495" title="Jan Beekmans">
Jan Beekmans

Johannes Adrianus Petrus Maria (Jan) Beekmans (Gorinchem, 7 mei 1927 – Borken, 25 januari 2008) was een Nederlands kno-arts en politicus voor D66.

Afkomstig uit een politiek nest (zijn vader was boekhandelaar en gemeenteraadslid in Gorinchem), ging Beekmans na de HBS geneeskunde studeren in Leiden. Na zijn specialisatie in de otorinolaryngologie, studeerde hij ook nog enkele jaren egyptologie, op welk gebied hij een verwoed verzamelaar was. Hij was een van de oprichters van D66. Tussen 1968 en 1971 was hij de landelijk voorzitter van die partij.

Van 1972 tot 1977 was hij voor D66 lid van de Tweede Kamer. Hij was aanvankelijk woordvoerder volksgezondheid en landbouw, later hield hij zich ook bezig met financiën en onderwijs.

Na de verkiezingen van 1977 keerde hij niet terug in de Tweede Kamer. Teleurgesteld in de koers die de partij was gaan varen, keerde hij D66 eind jaren zeventig de rug toe, om lid te worden van de PvdA. Voor deze partij zou hij geen functies vervullen.


</doc>
<doc id="1449594" url="https://nl.wikipedia.org/wiki?curid=1449594" title="Véronique Renard">
Véronique Renard

Véronique Françoise Caroline Renard, ook wel "Pantau" genoemd, (Jutphaas, 26 mei 1965) is een Nederlands schrijfster/activiste en beeldend kunstenaar. Ze behaalde haar doctoraat in Nederlandse literatuur en schreef in de jaren 80 en 90 verschillende romans. Véronique Renard was op haar achttiende een van de eerste transseksuele Nederlanders die via een operatieve ingreep het geslacht liet veranderen van man naar vrouw.

In 1989 startte ze met de roeisport en deed onder ander mee aan verschillende competities waaronder de Friese Elfsteden Roeimarathon. Na een ongeluk in huis in 1999 verbrijzelde ze haar rechterbovenarm en ontwrichtte ze haar schouder. Hiermee eindigde abrupt haar roeicarrière.

Ze raakte in een depressie en reisde naar de Himalaya om via meditatie het geluk terug te vinden. Maart 2000 kwam ze aan in Dharamsala, de verblijfplaats van de veertiende dalai lama en de Tibetaanse regering in ballingschap. Na een ontmoetting met de dalai lama adopteerde ze de naam "Pantau" en besloot ze zich in te zetten voor de Tibetanen en de Tibetaanse vrijheid. Ze richtte de Pantau Foundation op die de scholing van Tibetaanse kinderen in ballingschap sponsort.

Vanaf 2000 schreef Véronique Renard verschillende boeken in het Engels. Het boek "Pantau in India" verscheen ook in het Nederlands.



</doc>
<doc id="1449997" url="https://nl.wikipedia.org/wiki?curid=1449997" title="Acenocoumarol">
Acenocoumarol

Acenocoumarol is een coumarinederivaat dat gebruikt wordt als anticoagulans, dus om de bloedstolling te remmen. Het werd in Nederland verkocht door Novartis onder de merknaam "Sintrom" en is nog in de handel door verschillende andere bedrijven als generiek geneesmiddel.

De werking van acenocoumarol is vergelijkbaar met die van de andere coumarinederivaten fenprocoumon en warfarine: het zijn alle drie vitamine K-antagonisten, die de mogelijkheid van de lever verstoren om vitamine K te verwerken. Het voornaamste verschil ligt in de werkingsduur: die is bij acenocoumarol veel korter (halveringstijd ca. 11 uur in vergelijking met ca. 40 en 140 uur bij respectievelijk warfarine en fenprocoumon). Het gevolg is dat de kwaliteit van de antistolling meer aan schommeling onderhevig is bij het gebruik van acenocoumarol. Met acenocoumarol is het effect van een dosisaanpassing sneller merkbaar dan bij fenprocoumon, waar dat pas na enkele dagen zichtbaar is.
Acenocoumarol remt de bloedstolling door de productie te blokkeren van een aantal belangrijke stollingsfactoren, namelijk II (protrombine), VII (anti-hemofilie-factor), IX en X evenals proteïne–C en proteïne–S. Deze stollingsfactoren worden uit inactieve precursor-proteïnen gevormd, waarbij vitamine K nodig is voor activering van de γ-carboxyleringsreacties. Acenocoumarol heeft geen invloed op reeds gevormde stollingsfactoren. 

De werking is maximaal na circa 36 tot 72 uur, onafhankelijk van de dosis. De werking houdt aan tot 48 uur na de laatste dosis. In de lever wordt acenocoumarol na verloop van tijd omgezet in inactieve metabolieten. 

Acenocoumarol is een racemisch mengsel van twee optische isomeren die elkaars spiegelbeeld zijn, namelijk de (S) en (R)-enantiomeren. De (S)-enantiomeren verdwijnen snel uit het bloed. Om deze reden draagt alleen (R)-acenocoumarol bij aan het farmacologische effect. Het belangrijkste enzym dat bij de stofwisseling van acenocoumarol betrokken is, is het cytochroom P450 enzym CYP2C9. In principe interacteert elk middel dat de werking van dit iso-enzym beïnvloedt, met de werking van acenocoumarol. Andere enzymen die betrokken zijn bij de stofwisseling van (R)-acenocoumarol zijn CYP1A2 en CYP2C19. 

De resorptie van Acenocoumarol bedraagt meer dan 60%. Tmax = 1–3 uur. Plasma-eiwitbinding: 99%. Na 1 week is ca. 60% met de urine uitgescheiden en ca. 29% met de ontlasting. De halveringstijd bedraagt 8 tot 11 uur.

Acenocoumarol is teratogeen, en is daarom gecontraïndiceerd tijdens de zwangerschap, met name in de eerste 13 weken en na de 36e week van de zwangerschap, net als andere coumarinederivaten. In deze periode is heparine of laagmoleculair heparine een mogelijk alternatief. In sporadische gevallen schrijft de arts tussen de 13 en 36e week van de zwangerschap acenocoumarol voor, maar ook dan bestaat er risico op met name afwijkingen van het centrale zenuwstelsel van de foetus.

Voor het gebruik van acenocoumarol in de periode waarin borstvoeding wordt gegeven, gelden geen beperkingen.

De werking van coumarinen kan o.a. worden versterkt door acetylsalicylzuur en andere NSAID's, heparine, schildklierhormonen, glucagon, allopurinol, disulfiram, alcohol, anabole en androgene steroïden, remmers van CYP2C9 (zoals amiodaron, cimetidine, azoolantimycoticum (miconazol vermijden, ook uitwendig/oromucosaal gebruik), SSRI's, probenecide en teniposide), antibiotica (zoals erytromycine, amoxicilline, tetracyclinen, sulfonamiden (co–trimoxazol vermijden), neomycine, chlooramfenicol), sulfonylureumderivaten (tolbutamide), lipidenverlagende middelen (zoals statines), tamoxifen. 

De werking van coumarinen kan worden verzwakt door o.a. middelen die CYP2C9 induceren (carbamazepine, barbituraten, rifampicine), proteaseremmers, orale anticonceptiva, azathioprine. Bij eventueel gelijktijdige medicatie met colestyramine (een anionenuitwisselend polystyreenhars) moet colestyramine steeds ten minste 4 uur ná acenocoumarol worden toegediend, daar dit middel anders aan colestyramine wordt geadsorbeerd. Het hypoglykemisch effect van sulfonylureumderivaten zoals tolbutamide kan worden versterkt.

Afhankelijk van de ernst en aard van de bloeding wordt toediening van het coumarinederivaat tijdelijk of definitief gestaakt en tevens bij lichte bloedingen: 10–20 mg fytomenadion (vitamine K1) oraal of langzaam i.v.; zo nodig na 8–12 uur een tweede, eventueel hogere, dosis geven. Bij levensbedreigende bloedingen: direct vierstollingsfactorenconcentraat of 'fresh frozen'-plasma geven, gevolgd door 10–20 mg fytomenadion langzaam i.v. (in totaal max. 40 mg).



</doc>
<doc id="1450067" url="https://nl.wikipedia.org/wiki?curid=1450067" title="Amiodaron">
Amiodaron

Amiodaron is een antiaritmicum, een geneesmiddel om hartritmestoornissen te behandelen. Het is in het bijzonder geïndiceerd bij atriumfibrilleren en ventrikelaritmieën. Amiodaron vertraagt de impulsgeleiding door de zenuwen en vermindert de prikkelbaarheid van de hartspier. Hierdoor vertraagt de hartslag en wordt de hartslag terug regelmatiger.

Amiodaron is sinds 1962 op de markt. Het wordt op voorschrift verkocht onder de merknaam "Cordarone" door Sanofi-Aventis en als generiek geneesmiddel door verschillende andere bedrijven.

De belangrijkste bijwerkingen zijn: maag-darmklachten (misselijkheid, braken, smaakverandering); schildklierafwijkingen; lichtovergevoeligheid van de huid (jeuk, uitslag, op langere termijn mogelijk verkleuring onder invloed van zonlicht); longontsteking; verergering van de ritmestoornis - dit laatste kan voorkomen bij mensen die last hebben van hartfalen.

De belangrijkste wisselwerkingen met andere medicijnen zijn:

Amiodaron niet gebruiken bij onder andere:

Op 18 mei 2015 verzocht het CBG amiodaron niet te combineren met 2 combinaties van hepatitis C-middelen wegens het optreden van hartproblemen. Het betreft Harvoni (sofosbuvir/ledipasvir) of Daklinza (daclatasvir) met Sovaldi (sofosbuvir). 


</doc>
<doc id="1450207" url="https://nl.wikipedia.org/wiki?curid=1450207" title="Wundt-illusie">
Wundt-illusie

De Wundt-illusie is een optische illusie die het eerst werd beschreven door de Duitse psycholoog Wilhelm Wundt. De twee verticale rode lijnen zijn recht, maar lijken gebogen ten gevolge het patroon van gehoekte lijnen op de achtergrond. De Hering-illusie betreft hetzelfde thema.


</doc>
<doc id="1450220" url="https://nl.wikipedia.org/wiki?curid=1450220" title="Hering-illusie">
Hering-illusie

De Hering-illusie is een optische illusie die in 1861 werd ontdekt door de Duitse fysioloog Ewald Hering. De twee verticale lijnen zijn recht maar lijken (naar buiten) gebogen door het lijnenpatroon op de achtergrond. De Wundt-illusie betreft hetzelfde thema.


</doc>
<doc id="1450253" url="https://nl.wikipedia.org/wiki?curid=1450253" title="Ponzo-illusie">
Ponzo-illusie

De Ponzo-illusie is een optische illusie die het eerst werd gedemonstreerd door de Italiaanse psycholoog Mario Ponzo in 1913. Hij stelde dat in de menselijke waarneming de grootte van een object wordt beoordeeld tegen de achtergrond. Dit illustreerde hij door twee horizontale lijnen te plaatsen tegen een achtergrond van twee convergerende lijnen met dwarsverbindingen, zoals twee spoorstaven met bielzen bij een spoorweg.

De bovenste gele lijn lijkt langer omdat deze wordt beoordeeld in relatie tot de perspectieftekening. 

Sommige onderzoekers verklaren de maan-illusie als een voorbeeld van de Ponzo-illusie. Maar hierover verschillen de meningen.


</doc>
<doc id="1450264" url="https://nl.wikipedia.org/wiki?curid=1450264" title="Orlistat">
Orlistat

Orlistat is een geneesmiddel voor de behandeling van obesitas en overgewicht. Het moet gebruikt worden in combinatie met een calorie- en vetarm dieet en onder dokterscontrole. De aanbevolen dosis is 60 of 120 mg bij elke hoofdmaaltijd, mits deze vet bevat.

Orlistat is de verzadigde vorm van lipstatin, dat geïsoleerd wordt uit de bacterie "Streptomyces toxytricini". Het werd geoctrooieerd door Hoffmann-La Roche. De looptijd van het Amerikaans octrooi werd met vijf jaar verlengd tot 18 juni 2009. Naast Roche verkoopt GlaxoSmithKline het middel. Merknamen zijn "Xenical" (Roche) en "Alli" (GlaxoSmithKline).

Het was aanvankelijk enkel op doktersvoorschrift beschikbaar, in de vorm van tabletten van 120 mg. In 2007 werd het in de Verenigde Staten zonder voorschrift verkrijgbaar. In oktober 2008 gaf de adviescommissie van het Europees Geneesmiddelenbureau EMEA een positief advies voor de receptvrije aflevering van het middel, in de vorm van 60 mg-tabletten. In Nederland is de 60mg dosering zonder recept verkrijgbaar bij de apotheek.(UA)

Orlistat is gericht op personen van 18 jaar of ouder met een BMI van 30 of meer (obesitas), of van 28 of meer (overgewicht) als de patiënten risico's lopen op ziekten als gevolg van het overgewicht. De Commissie Farmaceutische Hulp wijst er echter op dat orlistat gemiddeld slechts een "zeer beperkte extra gewichtsreductie" kan bewerkstelligen, en ziet daarom geen plaats voor orlistat bij de behandeling van obesitas. 

Orlistat is een krachtige, irreversibele remmer van vetverterende enzymen (lipasen) in maag en darmen en vermindert de opname van vetten uit de voeding. De blokkering van deze enzymen verhindert dat vetten (triglyceriden) in de voeding worden omgezet tot absorbeerbare vrije vetzuren en monoglyceriden. In de plaats daarvan gaat ca. 30% van de vetten onverteerd door de darm. Orlistat wordt grotendeels onveranderd uitgescheiden via de feces.

In klinische studies is aangetoond dat mensen die het middel gebruiken in combinatie met een vetarm dieet, tot 50% meer gewicht kunnen verliezen vergeleken met personen die enkel het dieet volgen. Na ongeveer 12 weken stabiliseert de BMI zich. Men moet het middel wel blijven nemen, omdat het effect van orlistat reversibel is. De resultaten kunnen wel sterk verschillen van persoon tot persoon. Indien na 12 weken behandeling geen gewichtsverlies van ten minste 5 % is opgetreden, moet de behandeling worden stopgezet.

Orlistat heeft, vooral in het begin van de behandeling, een aantal onaangename bijwerkingen, m.n. last van de darmen (sterke aandrang tot stoelgang, vettige, olieachtige of vloeibare ontlasting, winderigheid e.d.). Hoe meer vet er in het voedsel zit des te groter deze bijwerkingen zullen zijn. Andere neveneffecten zijn hoofdpijn, influenza, verkoudheid en een lage bloedsuikerspiegel (hypoglykemie). De bijwerkingen verdwijnen na een tijd wanneer het lichaam gewend wordt aan het middel.



</doc>
<doc id="1450290" url="https://nl.wikipedia.org/wiki?curid=1450290" title="Müller-Lyer-illusie">
Müller-Lyer-illusie

De Müller-Lyer-illusie is een optische illusie die ongeveer 100 jaar geleden werd ontdekt door Franz Müller-Lyer. Het gaat om de perceptie van de lengte van een lijnstuk. Een lijnstuk dat wordt afgesloten met een gewone pijlpunt lijkt korter dan hetzelfde lijnstuk met naar binnen gerichte pijlpunten.

De perceptie van deze illusie lijkt cultuurgebonden te zijn. In culturen zonder rechthoekige gebouwen en voorwerpen zijn mensen veel minder gevoelig voor deze illusie; bijvoorbeeld Zoeloe's die nog in traditionele ronde hutten wonen.


</doc>
<doc id="1450322" url="https://nl.wikipedia.org/wiki?curid=1450322" title="Orbison-illusie">
Orbison-illusie

De Orbison-illusie werd voor het eerst beschreven door de Amerikaanse psycholoog William Orbison. Het is een variant op de al veel langer bekende illusies van Wundt en van Hering. 

Met een patroon van gehoekte lijnen als achtergrond lijkt het rode vierkant niet langer op een vierkant, maar het heeft eerder iets weg van een ruit.


</doc>
<doc id="1450369" url="https://nl.wikipedia.org/wiki?curid=1450369" title="Zöllner-illusie">
Zöllner-illusie

De Zöllner-illusie is een optische illusie die werd ontdekt door de Duitse astrofysicus Johann Karl Friedrich Zöllner. Deze stuurde in 1860 een brief met zijn vondst naar de fysicus Johann Christian Poggendorff, redacteur van "Annalen der Physik und Chemie". Poggendorff ontdekte daarna de naar hem genoemde illusie.

In de figuur zijn de lange lijnen parallel getekend, maar dat lijkt "niet" zo door de korte lijntjes.

De Zöllner-illusie is verwant aan de illusies van Hering, Wundt en Orbison. In alle deze gevallen gaat het om een verandering in de perceptie van rechte lijnen ten gevolge van een lijnpatroon op de achtergrond.


</doc>
<doc id="1450388" url="https://nl.wikipedia.org/wiki?curid=1450388" title="Fraser-spiraal">
Fraser-spiraal

De Fraser-spiraal is een optische illusie die voor het eerst werd beschreven door de Britse psycholoog James Fraser in 1908.

Het plaatje toont een aantal concentrische cirkels, maar door de achtergrond lijkt het op een spiraal. Daarom noemt men deze illusie ook wel "Valse spiraal".


</doc>
<doc id="1450448" url="https://nl.wikipedia.org/wiki?curid=1450448" title="Cafémuur-illusie">
Cafémuur-illusie

De cafémuur-illusie is een optische illusie die voor het eerst werd beschreven door
Richard Gregory in 1973. Gregory geeft aan dat hij zijn verhaal heeft ontleend aan Steve Simpson, een collega van zijn laboratorium, die het effect had opgemerkt op de muren van een plaatselijk café in Bristol.

De parallelle, horizontale lijnen op het plaatje lijken schuin weg te lopen. Afwisselend lichte en donkere bakstenen (of tegels) zijn op elkaar gestapeld, maar telkens iets verschoven ten opzichte van de onderliggende laag. Voor de illusie is het essentieel dat tussen de stenen een (getekende) specielaag aanwezig is in een tussenkleur die het midden houdt tussen de twee kleuren van de stenen. Dus een grijze specielaag tussen witte en zwarte stenen. 


</doc>
<doc id="1450595" url="https://nl.wikipedia.org/wiki?curid=1450595" title="Waterverf-illusie">
Waterverf-illusie

De waterverf-illusie (ook "waterverf-effect" genoemd) is een optische illusie waarover in 2003 voor het eerst werd gepubliceerd door Baingio Pinna, John S. Werner en Lothar Spillman. 

In de twee plaatjes wordt dezelfde zwarte coutour eerst aan de binnenkant en daarna aan de buitenkant gekleurd met een tweede contour in geel. De gele contour aan de buitenkant geeft de perceptie van een scherp afgebakende vorm; met een gele contour aan de binnenkant lijkt de vorm veel minder scherp afgebakend te zijn. 


</doc>
<doc id="1450861" url="https://nl.wikipedia.org/wiki?curid=1450861" title="Zitorthese">
Zitorthese

Een zitorthese is een hulpmiddel om een gecorrigeerde of comfortabele houding te verkrijgen. Een zitorthese wordt meestal op een verrijdbaar onderstel geplaatst, en vormt daarmee een alternatief voor een gewone rolstoel. Ze wordt onder andere veel gebruikt door kinderen en volwassenen met een meervoudige beperking, een cerebrale parese, bij bepaalde spierziekten, hypotonie, paratonie, om decubitus tegen te gaan, bij een dreigende of al bestaande scoliose, heupluxatie of andere vergroeiingen aan het lichaam. Daarnaast kan het een functie hebben bij het in evenwicht houden van het lichaam als de persoon zelf geen zitbalans heeft. 

Een zitorthese wordt op maat gemaakt. Wanneer de gewenste zithouding, afhankelijk van het doel (comfort, correctie en/of preventie) is bepaald wordt een naar het lichaam gevormde afdruk gemaakt in het materiaal van de zitorthese. De persoon zit dus in een stoel die de lijnen van zijn lichaam volgt, en waar nodig versteviging biedt. 
Bij lichamelijke veranderingen door bijvoorbeeld groei van een kind kan de orthese opnieuw worden aangepast.


</doc>
<doc id="1451032" url="https://nl.wikipedia.org/wiki?curid=1451032" title="Penrose-trap">
Penrose-trap

De Penrose-trap is een optische illusie en een onmogelijk voorwerp bedacht door de Britse wis- en natuurkundige Roger Penrose in 1958. Dezelfde trap was al eerder bedacht door de Zweedse kunstenaar Oscar Reutersvärd, maar was buiten Zweden niet bekend.

Op de trap lijk je een rondje omhoog (of omlaag) te kunnen lopen en dan kom je weer op dezelfde traptrede terecht. In drie dimensies is het dus een onmogelijke figuur, die is ontstaan door in de (twee-dimensionale) tekening te spelen met het perspectief.

De trap van Penrose is het bekendst geworden in de litho "Klimmen en dalen" (1960) van de graficus M.C. Escher. De trap is daar onderdeel van een kloostercomplex, waar de monniken in twee richtingen op de trap lopen. Ook in" Waterval" (1961) gebruikt Escher dit idee.



</doc>
<doc id="1451225" url="https://nl.wikipedia.org/wiki?curid=1451225" title="Charpentier-illusie">
Charpentier-illusie

De Charpentier-illusie of grootte-gewicht-illusie is een zintuiglijke illusie waarbij twéé zintuigen betrokken zijn. Bij twee voorwerpen met hetzelfde gewicht lijkt het kleinste voorwerp zwaarder. Een blok marmer bijvoorbeeld kan zwaarder lijken dan een emmer water van hetzelfde gewicht.

De verklaring lijkt te zijn dat op basis van het volume een groter gewicht wordt verwacht, zodat meer kracht uitgeoefend, en het dan meevalt.

De beschrijving van deze illusie in 1891 wordt toegeschreven aan Augustin Charpentier.


</doc>
<doc id="1451614" url="https://nl.wikipedia.org/wiki?curid=1451614" title="Bromuconazool">
Bromuconazool

Bromuconazool (ISO-naam) is een fungicide. Het is een product van het Franse bedrijf Rhône-Poulenc Agrochemie (later Aventis Crop Science) en kwam ca. 1993 op de markt. Aventis Crop Science is op haar beurt later opgegaan in Bayer CropScience. Merknamen zijn "Granit" en "Vectra".

Bromuconazool behoort tot de chemische groep van de triazolen, samen met o.a. propiconazool, metconazool en tebuconazool. Het is een systemisch fungicide dat de biosynthese van sterolen blokkeert. Het wordt vooral gebruikt voor de bescherming van graanteelten (tarwe of gerst).

Technisch bromuconazool bestaat uit vier stereoisomeren.

Bromuconazool is matig giftig voor zoogdieren en vogels. Voor waterorganismen is het matig giftig tot zeer giftig in het geval van watervlooien ("Daphnia magna"). Het breekt zeer langzaam af in de bodem (een typische halveringstijd is 190 dagen maar in laboratoriumproeven zijn waarden van 329 tot 1028 dagen gevonden) en langzaam in water (halveringstijd voor hydrolyse meer dan 30 dagen; geen afbraak door fotolyse en moeilijk biologisch afbreekbaar).

Bromuconazool heeft nog geen geharmoniseerde indeling als gevaarlijke stof volgens de Europese richtlijn 67/548/EEG. Het risicoevaluatierapport van de Europese Autoriteit voor Voedselveiligheid stelt voor om de stof in te delen als X (schadelijk) met de risicozinnen en .

Aanvankelijk heeft de Europese Commissie op 3 november 2008 beslist om bromuconazool "niet" op te nemen in de lijst van toegelaten gewasbeschermingsmiddelen. De reden voor de niet-opneming was dat het niet mogelijk was om de eventuele verontreiniging van grond- en oppervlaktewater te evalueren wegens gebrek aan betrouwbare gegevens; en dit gekoppeld aan het grote risico voor waterorganismen.

In een aantal lidstaten van de Europese Unie waren producten met bromuconazool voorlopig toegelaten, onder meer in Duitsland, Griekenland, Frankrijk, het Verenigd Koninkrijk en Ierland. De toelatingen moesten ingetrokken worden tegen 3 mei 2009.

De aanvrager heeft daarna een nieuw dossier ingediend met bijkomende gegevens, waaruit blijkt dat het risico voor verontreiniging van het grondwater gering is en het product een aanvaardbaar risico vertoont voor in het water levende organismen. Daarop is bromuconazool wel opgenomen in de lijst van toegelaten gewasbeschermingsmiddelen, vanaf 1 februari 2011.

In de Verenigde Staten is het product "CHIPCO Bromuconazole" van Bayer CropScience in 2002 toegelaten voor gebruik in de rozenteelt.




</doc>
<doc id="1451618" url="https://nl.wikipedia.org/wiki?curid=1451618" title="Kanizsa-driehoek">
Kanizsa-driehoek

De Kanizsa-driehoek is een optische illusie die het eerst werd beschreven door de Italiaanse psycholoog Gaetano Kanizsa in 1955. In het getoonde plaatje wordt een witte gelijkzijdige driehoek waargenomen die er niet is. Dit effect staat bekend als "subjectieve" of "illusionaire contour". Bovendien lijkt het oppervlak van deze witte driehoek helderder wit dan de rest, terwijl al het wit in de plaatje dezelfde helderheid heeft. Dit heeft te maken met diepteperceptie door middel van bedekking.


 Illusionaire contour-figuren. Tekeningen, theorie, links...


</doc>
<doc id="1451676" url="https://nl.wikipedia.org/wiki?curid=1451676" title="Oscar Reutersvärd">
Oscar Reutersvärd

Oscar Reutersvärd (Stockholm, 29 november 1915 – Lund, 2 februari 2002) was een Zweeds beeldend kunstenaar.

Reutersvärd was een pionier op het gebied van onmogelijke figuren, zoals de Penrose-driehoek, die in 1934 door Reutersvärd was bedacht. Als eerbetoon verscheen deze driehoek in 1982 op een Zweedse postzegel. Ook de onmogelijke trap van Penrose was al veel eerder door Reutersvärd bedacht.

De Nederlandse graficus M.C. Escher werd zeer bekend door zijn onmogelijke figuren; hij was toen nog niet bekend met het werk van Reutersvärd. De Penrose-driehoek is vaak door Escher gebruikt, en de onmogelijke trap werd bekend van zijn litho "Klimmen en dalen". Escher creëerde bewoonde werelden rond deze onmogelijke figuren, terwijl Reutersvärd vooral puur geometrische figuren creëerde, meer dan 2500 stuks, in isometrische projectie.


</doc>
<doc id="1451726" url="https://nl.wikipedia.org/wiki?curid=1451726" title="Shunt (dialyse)">
Shunt (dialyse)

Een shunt ten behoeve van nierdialyse maakt het mogelijk een dialysemachine aan te sluiten op de bloedbaan van de patiënt.

Bij mensen die door nierfalen aangewezen zijn op nierdialyse moet de dialysemachine met daarin de kunstnier worden aangesloten op de bloedbaan van de patiënt. Een normaal bloedvat is hiervoor ongeschikt omdat deze snel beschadigd raakt. Ook is een normaal bloedvat te klein waardoor er te weinig bloed doorheen kan stromen (bij hemodialyse moet er in ongeveer vier uur 40 a 60 liter bloed doorheen stromen!).

Er bestaan veel verschillende soorten shunts, maar veel voorkomende zijn de shunts waarbij een verbinding wordt gelegd tussen een ader en een slagader. Normaal gesproken vloeit het bloed niet rechtstreeks van een slagader in een ader. Bij een dergelijke kunstmatige shunt zal door de bloeddruk in de slagader de ader groter worden. Dit proces wordt "rijpen" genoemd. Na deze periode is de opgezwollen ader makkelijk aan te prikken. Dit type shunts hebben een lange levensduur, met weinig kans op infecties en complicaties. Het aanprikken van deze shunt is pijnlijk. Daarom wordt regelmatig gebruikgemaakt van een verdovende zalf.

Voor het aanleggen van een shunt tijdens een operatie worden de vaten kwalitatief gecontroleerd. Tijdens deze periode moeten de vaten worden gespaard om beschadiging te voorkomen. Zo mogen geen venapuncties worden verricht of bloeddruk worden gemeten. Het beschermen van de bloedvaten tegen beschadiging wordt "venapreservatie" genoemd.

De meest voorkomende shunts:

Shunts zijn na plaatsen en rijping goed te zien, goed te voelen (trillen) en goed te horen (ruis).

Na het plaatsen moet de patiënt uiterst zorgvuldig omgaan met de shunt. Zo mag een patiënt niet op de shuntarm gaan liggen, mag geen knellende kleding of sieraden worden aangetrokken en moet het dragen van zware lasten worden vermeden. Ook niet alle sporten zijn meer toegestaan.


Belangrijke aanwijzingen die kunnen duiden op complicaties:



</doc>
<doc id="1451736" url="https://nl.wikipedia.org/wiki?curid=1451736" title="Chronostasis">
Chronostasis

Chronostasis is een illusie waarbij de eerste zintuiglijke indruk na een oogbeweging subjectief langer lijkt te duren. Het bekendste voorbeeld is het verschijnsel dat de secondewijzer van een klok even stil lijkt te staan. De eerste beweging van de secondewijzer na de oogbeweging lijkt langer op zich te laten wachten dan de daaropvolgende bewegingen van de secondewijzer.

Onderzoekers vermoeden dat deze illusie wordt veroorzaakt doordat er in de hersenen een continue tijdsbeleving wordt geconstrueerd, waarbij de tijd die nodig was voor de oogbeweging wordt overbrugd. Ofschoon dit effect bij elke oogbeweging optreedt, wordt men zich er pas van bewust als er een externe referentie aanwezig is, zoals een klok.

Hetzelfde effect kan ook opgemerkt worden bij auditieve stimuli, bijvoorbeeld de wektoon van een telefoon.


</doc>
<doc id="1451839" url="https://nl.wikipedia.org/wiki?curid=1451839" title="Lysosomale stapelingsziekte">
Lysosomale stapelingsziekte

Lysosomale stapelingsziekten zijn stofwisselingsziekten waarbij afvalstoffen zich opstapelen in een lysosoom als gevolg van het ontbreken of slecht werken van een enzym dat nodig is om afvalstoffen af te breken. Afhankelijk van welke stof niet kan worden afgebroken geeft dit verschillende, vaak ernstige, lichamelijke problemen met een progressief verloop. Hierbij kunnen ook de hersenen op korte of langere termijn schade oplopen. 

Er zijn meer dan veertig lysosomale stapelingsziekten bekend waaronder: 

Bijna alle lysosomale stapelingsziekten zijn autosomaal recessief overerfbaar, zowel de vader als de moeder zijn drager. Het syndroom van Hunter dat behoort tot de mucopolysacharidosen en de ziekte van Fabry zijn X-gebonden recessief overerfbaar, wat betekent dat alleen de moeder de ziekte overdraagt op een zoon. Als een vader drager is kan hij het gen echter ook overdragen op een dochter. 

Genezing van een lysosomale stapelingsziekte is niet mogelijk. Er is een aantal behandelingen die kunnen zorgen voor een vermindering van symptomen, of het vertragen van het progressieve verloop van de ziekte. Het resultaat en mogelijkheden van deze behandelingen hangt in sterke mate af van de specifieke ziekte en het al dan niet gevorderde stadium van de ziekte. 

De volgende behandelingen zijn mogelijk:


</doc>
<doc id="1451988" url="https://nl.wikipedia.org/wiki?curid=1451988" title="Pulfrich-effect">
Pulfrich-effect

Het Pulfrich-effect is een neuro-fysiologisch verschijnsel en een optische illusie, die in 1922 door de Duitse natuurkundige Carl Pulfrich (1858-1927) werd ontdekt.

In een klassiek experiment kijk je naar de slinger van een klok die recht voor je staat; als een van de twee ogen is afgedekt met een grijsfilter – een zonnebril volstaat – dan ontstaat de illusie dat de slinger een ellipsvormige baan beschrijft.

Algemener geformuleerd houdt het Pulfrich-effect in, dat een laterale beweging van een contrasterend object in het gezichtsveld, wordt ervaren als een beweging met een diepte-component. Deze formulering schetst een aantal elementen om dit effect te laten optreden:

Er zijn een aantal oogziekten waarbij dit effect zonder uitwendig grijsfilter optreedt, doordat kennelijk in één oog een inwendig "grijsfilter" aanwezig is.

De verklaring van het Pulfrich-effect wordt gezocht in het feit dat de fysiologische signaalverwerking wordt vertraagd als er minder licht in het oog wordt opgevangen.

Het Pulfrich-effect wordt soms gebruikt om een stereoscopisch beeld te verkrijgen.
Maakt men een opname met een filmcamera die zijwaarts beweegt (wat al een goede diepte-indruk geeft) en houdt men voor een oog een grijsfilter, dan ziet men stereo.


</doc>
<doc id="1452046" url="https://nl.wikipedia.org/wiki?curid=1452046" title="Vaas van Rubin">
Vaas van Rubin

De vaas van Rubin is een optische illusie, welke in 1915 door de Deense psycholoog Edgar Rubin werd gepresenteerd als een van de illustraties in zijn publicatie "Synsoplevede Figurer" (Visuele figuren). Het principe van de vaas was in de kunstgeschiedenis al veel langer bekend.

Het plaatje is een bekend voorbeeld van bistabiele waarneming: óf je ziet de witte vaas, óf je ziet twee zwarte gezichten maar je kunt ze niet allebei tegelijk zien, wel afwisselend.

Het plaatje van Rubin is een intuïtieve en tegelijk heel praktische demonstratie van figuur/achtergrond-scheiding die plaatsvindt tijdens cognitieve processen in de hersenen. De scheiding tussen figuur en achtergrond bepaalt de interpretatie van details. Gestaltpsychologen ontdekten vervolgens nog veel meer voorbeelden van illustraties met hetzelfde effect.



</doc>
<doc id="1452081" url="https://nl.wikipedia.org/wiki?curid=1452081" title="Bèta-2-transferrine">
Bèta-2-transferrine

ß2-transferrine (of asialo-transferrine of tau-transferrine) is een eiwit dat aangetroffen wordt in hersenvocht (liquor cerebrospinalis), maar niet in bloed, tranen, of speeksel. Het wordt aangemaakt in de hersenen, doordat siaalzuurgroepen afgesplitst worden van het oorspronkelijke eiwit: ß1-transferrine, een van de vormen van transferrine.

Bij operaties of ongelukken (bv. schedelbasisfractuur) kan er lekkage van hersenvocht ontstaan. Als in het verloren vocht ß2-transferrine aanwezig is, is het hoogstwaarschijnlijk hersenvocht. Soms blijkt ook in perilymfe, vocht afkomstig uit het binnenoor, ß2-transferrine aantoonbaar, evenals in glasvocht van het oog. Bij ernstige voorhoofdsholteontsteking kan de test fout-positief uitpakken.



</doc>
<doc id="1453077" url="https://nl.wikipedia.org/wiki?curid=1453077" title="Filgrastim">
Filgrastim

Filgrastim is een geneesmiddel afgeleid van het menselijke granulocyt-koloniestimulerende factor (G-CSF); dit is een proteïne dat de productie, afgifte en differentiatie van bepaalde witte bloedcellen, namelijk neutrofiele granulocyten, door het beenmerg reguleert.

Filgrastim wordt vervaardigd door recombinant DNA-techniek. Het gen voor humane granulocyt-koloniestimulerende factor wordt ingebracht in het genetisch materiaal van de bacterie "Escherichia coli". Het G-CSF dat "E. coli" dan aanmaakt gelijkt sterk op lichaamseigen G-CSF. De keten van aminozuren is dezelfde, op een extra terminaal methionine na.

Filgrastim wordt gebruikt voor de behandeling van neutropenie, d.i. een tekort aan neutrofiele granulocyten. Neutropenie kan optreden als gevolg van chemotherapie en beenmergtransplantatie, en met filgrastim kan men de periode waarin dit tekort optreedt, reduceren en het risico op infecties in die periode verlagen. Het wordt ook toegediend aan patiënten met een vergevorderde hiv-infectie voor de behandeling van aanhoudende neutropenie, om de kans op bacteriële infecties te verminderen wanneer andere behandelingen ongeschikt blijken.

Het effect van filgrastim is dosisafhankelijk en reversibel; als men stopt met de toediening valt het aantal neutrofielen binnen enkele dagen terug op het normale niveau.

Filgrastim kan ook gebruikt worden om de afgifte van bloedstamcellen door het beenberg naar het perifere bloed te versnellen. Dit kan gebruikt worden bij donoren van bloedstamcellen voor transplantaties.

Filgrastim werd in 1991 in Nederland geregistreerd. De originele producent is Amgen (merknaam: "Neupogen"). Inmiddels is het verkrijgbaar als generiek geneesmiddel, zoals Grastofil een biosimilar.

In september 2013 waarschuwde de firma Amgen in een brief voor het optreden van het capillaire-lek-syndroom (CLS).



</doc>
<doc id="1453145" url="https://nl.wikipedia.org/wiki?curid=1453145" title="Thymolftaleïne">
Thymolftaleïne

Thymolftaleïne is een zuur-base-indicator. Het omslaggebied van thymolftaleïne ligt tussen pH 9,3 en 10,5. Bij een pH lager dan ca. 9,3 is het kleurloos; bij een pH hoger dan 10,5 is het blauw. Het wordt onder meer gebruikt als indicator bij het titreren van basische oplossingen.

Thymolftaleïne is een trifenylmethaankleurstof, zoals fenolftaleïne dat van kleurloos naar rood verkleurt bij een iets lagere pH (8,2-10).

Thymolftaleïne wordt gesynthetiseerd via een Friedel-Craftsacylering uit ftaalzuuranhydride:


</doc>
<doc id="1453188" url="https://nl.wikipedia.org/wiki?curid=1453188" title="Bartonella henselae">
Bartonella henselae

Bartonella henselae is een bacterie die bij katten vaak voorkomt. In de kat kan de bacterie zich namelijk goed vermenigvuldigen, maar veroorzaakt geen ziekteverschijnselen. Indien een mens besmet wordt met deze bacterie dan kan die persoon de kattenkrabziekte krijgen. De bacterie kan de bloedvaten aantasten.


</doc>
<doc id="1453243" url="https://nl.wikipedia.org/wiki?curid=1453243" title="Blivet">
Blivet

Een blivet is een optische illusie in de vorm van een drietand die bij nadere beschouwing een onmogelijke figuur blijkt te zijn.

Heeft de paradoxale figuur twee of drie poten? Aan de ene zijde zijn drie cilindervormige tanden of poten te zien, aan de andere zijde is de aanhechting voor twee vierkante poten te zien. De overgang tussen deze twee helften klopt niet: het is een onmogelijke figuur. De illusie verdwijnt als je de drie cirkels met de hand afdekt.

De figuur verscheen voor het eerst in diverse publicaties in 1964 en wordt soms toegeschreven aan D.H. Schuster, die de blivet in december 1964 publiceerde in het artikel "A New Ambiguous Figure: A Three-Stick Clevis" in "The American Journal of Psychology". In maart 1965 werd de figuur gepubliceerd op de omslag van het Amerikaanse humoristische magazine "MAD". "MAD" noemde de figuur een "poiuyt", een woord gevormd naar de zes achtereenvolgende letters op een QWERTY-toetsenbord, van rechts naar links ingetikt vanaf de letter P. Nadien is de figuur vaak opnieuw gepubliceerd.


</doc>
<doc id="1453298" url="https://nl.wikipedia.org/wiki?curid=1453298" title="Ebbinghaus-illusie">
Ebbinghaus-illusie

De Ebbinghaus-illusie is een optische illusie die betrekking heeft op de perceptie van relatieve grootte. De illusie werd ontdekt door de Duitse psycholoog Hermann Ebbinghaus (1850-1909). In het plaatje zijn twee oranje cirkels van dezelfde grootte omringd door een ring van grote cirkels respectievelijk kleine cirkels. De eerste centrale cirkel lijkt kleiner dan de tweede.

Deze illusie is verwant aan de maanillusie waarbij het lijkt alsof de maan groter is als ze net boven de horizon staat dan wanneer ze in de open hemel staat omdat je het net boven de horizon ziet in relatie tot gebouwen.


</doc>
<doc id="1453493" url="https://nl.wikipedia.org/wiki?curid=1453493" title="Mycofenolzuur">
Mycofenolzuur

Mycofenolzuur (mycophenolic acid, MPA) is de werkzame stof van de geneesmiddelen Mycofenolaatmofetil (MMF, CellCept van Roche) en Mycofenolzuur natrium (EC-MPS, entric coated mycophenolic acid sodium, Myfortic van Novartis. Het geneesmiddel is een immunosuppressivum. Het middel remt het enzym IMPDH, waardoor het afweersysteem zwakker wordt. In combinatie met andere immunosuppresiva wordt het profylactisch toegepast tegen afstotingsreacties van getransplanteerde organen.

MMF wordt in de darmen en in het pre-systemisch vaatstelsel direct omgezet in de werkzame stof mycofenolzuur. EC-MPS heeft een maagsap beschermende coating en geeft mycofenolzuur pas af in de darmen, waarna het wordt opgenomen in de bloedbaan. Eenmaal opgenomen in het lichaam wordt MPA onder normale omstandigheden voor meer dan 97% gebonden aan eiwitten in het bloed. Andere medicijnen met een hoge eiwitbinding of een hoge bloedureum spiegel kunnen voor een lagere binding van MPA zorgen. MPA wordt in de lever omgezet naar MPA-glucuronide (MPAG) en acyl-MPAG (acMPAG), alleen de laatste vorm is nog voor ongeveer 10% werkzaam. MPAG wordt vervolgens uitgescheiden door de nieren. Een slechte nierfunctie - wat vaak het geval is net na een niertransplantatie - zorgt voor een ophoping van MPAG. Deze verhoogde MPAG spiegels in het bloed zorgen voor een verlaagde eiwitbinding van MPA, waardoor er meer MPA door de nieren uitgescheiden kan worden. Bij een slechte nierfunctie is er dus minder MPA beschikbaar in het lichaam.
Mycofenolzuur remt het enzym inosine monofosfaat dehydrogenase (IMPDH). IMPDH is in de cellen nodig voor de productie van nucleotiden, die nodig zijn voor de overleving van de cellen. Lymfocyten hebben geen andere weg om nucleotiden te maken. Door de remming van IMPDH wordt de levensduur van T- en B-lymfocyten korter, waardoor het uiteindelijke effect een verlaging van de lichamelijke afweer is. Aangetoond is dat een verhoogde IMPDH activiteit de kans op afstoting van het getransplanteerde orgaan verhoogt.

Het middel is geregistreerd als profylaxe van acute afstotingsreacties na orgaantransplantaties is combinatie met één of meerdere andere immunosuppressiva. De meest gebruikte combinatie in Nederland na een niertransplantatie is MMF, tacrolimus en een corticosteroid. Naast deze toepassing vindt "off-label" gebruik plaats na beenmergtransplantaties, ziekte van Crohn en autoimmuunziektes.

De voornaamste bijwerkingen zijn diarree, braken, een tekort aan witte bloedcellen en bloedinfecties. Gezien de werking van het middel wordt bloedarmoede, een tekort aan bloedplaatjes en andere hematologische veranderingen ook vaak gezien (zoals pancytopenie en netropenie). Veranderingen in vele stoffen in het bloed zijn ook gemeld, zoals een tekort aan kalium, magnesium, calcium en fosfaat. Pijn in hoofd, rug en op de borst kunnen ontstaan en slapeloosheid en een tremor van de ledematen. Infecties die normaal eenvoudig te overwinnen zijn door het lichaam kunnen bij het gebruik van dit middel ook meer en heviger optreden. Een aantal gevallen van huidkanker is bekend bij het gebruik van het middel.
De bijwerkingen kunnen niet los worden gezien van de onderliggende aandoening en van de toediening van andere immunosuppressiva. De voorschrijvend arts zal daarom altijd naar de gehele medicatie en lichamelijke toestand moeten kijken. Een verandering van de dosering kan vaak de bijwerkingen doen verminderen of laten verdwijnen, hoewel deze bijwerkingen zeker ook ontstaan kunnen zijn door andere medicatie.

De fabrikanten Hoffmann-La Roche en Novartis waarschuwden in december 2014 per brief voor het vaker optreden van hypogammaglobulinemie en bronchiëctasieën.

Op 12 november 2015 waarschuwde de fabrikant uitdrukkelijk dat volledig effectieve anticonceptie voor mannen en vrouwen noodzakelijk is.



</doc>
<doc id="1453744" url="https://nl.wikipedia.org/wiki?curid=1453744" title="Zuclopentixol">
Zuclopentixol

Zuclopentixol, een derivaat van thioxantheen, is een antipsychoticum van het type "klassieke antipsychotica". Het heeft een dosisafhankelijk sederend effect. Zuclopentixol is sinds 1962 internationaal op de markt. Het wordt op de Nederlandse markt verkocht onder het merknaam Cisordinol, in België onder de merknaam:Clopixol. Het is een veelgebruikt antipsychoticum.

Er bestaan tabletten van 2, 10, 25 en 40 mg. Het is tevens te verkrijgen in druppels en injecties. Het wordt oraal ingenomen en dient individueel gedoseerd te worden.

Het middel is geregistreerd voor gebruik bij de behandeling van onder andere schizofrenie, angststoornissen en psychosen. Daarnaast vermindert het hevige onrust of angsten, onderdrukt het manies, depressies en wanen. Het werkt kalmerend.
Naast het kalmerende effect kan het zorgen voor een ernstige evenwichtsstoornis, wegvallen van de fijne motoriek zoals in de handen. Bij een te hoge dosis kunnen ernstige kramp(-en) tot stand komen in de kaak en zelfs eten moeizaam zijn, tevens neemt het spraakvermogen dermate onverstaanbaar af naarmate de dosis hoger wordt. Sommige patiënten ervaren dit medicijn als een lichamelijke dwangbuis waarbij het psychische vermogen hetzelfde blijft.

De werkingsduur van één dosis is 12 tot 24 uur.



</doc>
<doc id="1454391" url="https://nl.wikipedia.org/wiki?curid=1454391" title="Reovirus">
Reovirus

De Reoviridae betreft een virusfamilie van het geslacht Orbivirus.

De naam "Reoviridae" is afgeleid van "respiratory enteric orphan viruses" – respiratoir enterisch weesvirus. De uitdrukking "wees" verwijst naar het gegeven dat, toen het virus voor het eerst werd beschreven, er geen associatie was met enige ziekte. Hoewel nu diverse ziektebeelden toe te wijzen zijn aan reovirussen, is de naam niet meer veranderd.

Reovirusinfecties komen vaak voor bij de mens, maar deze verlopen vaak mild of subklinisch.

Er zijn 12 genera beschreven, waarvan het rotavirus klinisch het meest bekend is: een veel voorkomende veroorzaker van diarree. Bij dierlijke infecties zijn het blauwtongvirus en het Afrikaanse-paardenpestvirus berucht.

Het reovirus heeft dubbelstrengs RNA als drager van genetische informatie. Het infecteert en lyseert voornamelijk cellen waarin het ras (eiwit) geactiveerd is.

Omdat het Reovirus selectief cellen vernietigt met een geactiveerd ras eiwit, kan het virus heel goed gebruikt worden bij kankerbestrijding. Ongeveer 30% van alle kankersoorten ontstaan doordat het gen voor Ras gemuteerd is waardoor het eiwit permanent geactiveerd is.

De efficiëntie van het Reovirus om tumoren te vernietigen werd bekeken in uitzaaiingen van alvleesklierkanker in de lever van hamsters. Een behandeling met het virus reduceerde de grootte van de tumoren en het gezonde omliggende weefsel werd niet aangetast.



</doc>
<doc id="1454425" url="https://nl.wikipedia.org/wiki?curid=1454425" title="Opisthion">
Opisthion

Het opisthion is een punt op het achterhoofdsbeen, gelegen op het midden van de achterrand van het foramen magnum. Het middelste punt aan de voorste rand van het achterhoofdsgat wordt basion genoemd.

Het opisthion wordt veel gebruikt door biologisch antropologen en paleoantropologen bij craniometrie.


</doc>
<doc id="1454443" url="https://nl.wikipedia.org/wiki?curid=1454443" title="Perifere drift-illusie">
Perifere drift-illusie

De Perifere drift-illusie (PDI) is een optische illusie van beweging in het perifere blikveld welke wordt geïnduceerd door een zaagtand-luminantie aldaar. De illusie werd voor het eerst beschreven door Faubert en Herbert in 1999; een soortgelijk effect werd al in 1979 beschreven door Kitaoka en Ashida onder de noemer "escalator illusion". Een variant van PDI werd door Kitaoka en Ashida (2003) gepubliceerd met inversie van de zaagtand-luminantie. Kitaoka heeft vervolgens een aantal varianten van PDI bedacht, waarvan er één –"roterende slangen"– heel populair is geworden, zodat PDI veel belangstelling heeft gekregen. 

In twee getoonde figuren is de zaagtand-luminantie op een cirkelschijf aangebracht. 
De illusie is heel eenvoudig waar te nemen, als je je ogen fixeert op een punt naast zo'n schijf, en dan met je ogen knippert. Als je sneller met je ogen knippert, gaat de schijf sneller draaien! 
Veel mensen ondergaan de illusie al, als ze een tekst lezen (zoals dit lemma) met de bedoelde schijf in het perifere blikveld. De twee schijven in nevenstaande figuur lijken in tegengestelde richting te draaien, omdat de illusie van beweging wordt opgeroepen van donker naar licht.




</doc>
<doc id="1454471" url="https://nl.wikipedia.org/wiki?curid=1454471" title="Sander-illusie">
Sander-illusie

De Sander-illusie of Sanders parallellogram is een optische illusie die in 1926 werd beschreven door de Duitse psycholoog Friedrich Sander (1889-1971). Dezelfde figuur werd al in 1922 door Matthew Luckiesh beschreven in zijn boek: "Visual Illusions; Their Causes, Characteristics and Applications".

De figuur toont twee parallellogrammen met elk een ingetekende diagonaal vanuit hetzelfde hoekpunt. 
De twee diagonalen zijn even lang (!), maar de illusie wordt gewekt dat de links getoonde diagonaal veel langer is dan de rechtse.

Een mogelijke verklaring is, dat de grijs getekende lijnen van de parallellogrammen perspectief en diepte suggereren, zodat de twee diagonalen in dat perspectief worden gezien waardoor een verschillende lengte wordt "waargenomen". Het effect blijkt het sterkst als de figuur wordt teruggebracht tot de drie evenwijdige lijnstukken.


</doc>
<doc id="1454511" url="https://nl.wikipedia.org/wiki?curid=1454511" title="Schevetorenillusie">
Schevetorenillusie

De schevetorenillusie is een optische illusie die ontstaat als twee precies dezelfde foto's van de (scheve) Toren van Pisa naast elkaar worden gelegd. In dit geval lijkt het alsof de toren op de rechterfoto veel meer naar rechts leunt dan de toren op de andere foto.

De illusie werd ontdekt door Frederick Kingdom, Ali Yoonessi en Elena Gheorghiu van McGill University. Hiermee behaalden ze in 2007 de eerste prijs in de "Best Illusion of the Year Contest", uitgeschreven door de Neural Correlate Society, een Amerikaanse non-profitorganisatie ter bevordering van wetenschappelijk onderzoek op het gebied van waarneming en perceptie.

Kennelijk ontstaat de illusie doordat de twee foto's als één geheel worden gezien, en doordat in de waarneming wordt uitgegaan van perspectivische convergentie van verticale lijnen. Omdat de verticale lijnen van de twee torens niet convergeren, dus in de beleving niet parallel lopen, wordt dit geïnterpreteerd als divergeren, zodat in dit geval de rechtertoren nóg schever lijkt te staan.


</doc>
<doc id="1454530" url="https://nl.wikipedia.org/wiki?curid=1454530" title="Dambord van Adelson">
Dambord van Adelson

Het dambord van Adelson is een optische illusie welke in 1995 werd gepubliceerd door professor Edward H. Adelson van het Massachusetts Institute of Technology (MIT). De eerste afbeelding toont een (verkleind) dambord met een groene cilinder die een schaduw op het bord werpt. Op het dambord hebben de velden A en B feitelijk dezelfde kleur of dezelfde grijstoon, maar in onze waarneming zijn het velden van verschillende kleur. 

In de tweede afbeelding is in dezelfde grijstoon een verbinding gemaakt tussen de velden A en B. Als je de rest van het plaatje (bijvoorbeeld met je handen) afschermt, dan is eenvoudig vast te stellen, dat de velden A en B inderdaad dezelfde kleur hebben.

De illusie ontstaat doordat in onze waarneming rekening wordt gehouden met de schaduwwerking van de groene cilinder.

Als alleen de groene cilinder –de oorzaak van de schaduw– op het plaatje wordt afgeschermd, dan is al eenvoudig te zien dat de "donkere" velden niet allemaal even donker zijn.


</doc>
<doc id="1454846" url="https://nl.wikipedia.org/wiki?curid=1454846" title="Isometrische illusie">
Isometrische illusie

Een isometrische illusie is een optische illusie die het gevolg is van isometrische projectie van een voorwerp, indien daardoor de ruimtelijke oriëntatie op (ten minste) twee manieren kan worden geïnterpreteerd. De Necker-kubus is het bekendste voorbeeld van een isometrische illusie. De illusie kan vaak worden opgelost, door in de tekening onderscheid te maken tussen volle lijnen die aan de voorzijde van het object te zien zijn en andere lijnen (dunner of onderbroken) waarbij dat niet het geval is.

De isometrische illusie is een gevolg van het ontbreken van perspectief in de isometrische projectie.

De kunstenaar M.C. Escher maakt veelvuldig gebruik van isometrische illusies, waardoor de kijker dikwijls visuele paradoxen over voor- en achtergrond krijgt voorgespiegeld, zoals in het werk "Hol en bol".


</doc>
<doc id="1455795" url="https://nl.wikipedia.org/wiki?curid=1455795" title="Verhaking">
Verhaking

Verhaking is een vorm van extreem buigingsletsel in de nekwervels waarbij de facetgewrichten tussen twee wervels van elkaar afglijden (luxatie). Als de gewrichten aan één kant van elkaar af zijn gegleden wordt dat een eenzijdige verhaking genoemd, de ernstigere variant is de tweezijdige verhaking, waarbij beide gewrichten van één wervel contact met de daaropvolgende wervel verliezen.

Een mogelijk gevolg van een verhaking is beschadiging van het ruggenmerg. Dit kan een complete dwarslaesie, waarbij het ruggenmerg over de gehele diameter doorgesneden is of verdrukt wordt, of een incomplete dwarslaesie, waarbij het ruggenmerg niet compleet doorgesneden is of deels verdrukt wordt, tot gevolg hebben.

De behandeling van een verhaking bestaat uit het terugzetten van de wervel op de juiste plaats (repositie), meestal wordt er daartoe aan de wervelkolom getrokken met een haloframe. In sommige gevallen kan dit gebeuren onder lokale verdoving. Bij een instabiele verhaking waarbij kans is op herhaling worden de wervels door een neurochirurg aan elkaar gezet met ijzeren plaatjes (fusie).


</doc>
<doc id="1455803" url="https://nl.wikipedia.org/wiki?curid=1455803" title="Haloframe">
Haloframe

Een haloframe is een orthopedisch instrument, gebruikt om de halswervels te immobiliseren opdat breuken of verschuivingen kunnen herstellen. Het wordt aangebracht door verschillende schroeven (twee voor- en twee achterhoofd) tegen de schedel aan te draaien waardoor de ring gefixeerd zit om het hoofd. Vanuit de ring om het hoofd lopen 4 buizen naar een korset dat om de borst wordt gedragen. Hierbij wordt het hoofd ten opzichte van de borst gefixeerd waardoor bewegingen van de halswervels vrijwel onmogelijk zijn. 

Het haloframe is ontworpen door Dr. Vernon L. Nickels in het Rancho Los Amigos National Rehabilitation Center in 1955. Het ontwerp is later nog verbeterd door verschillende bedrijven.


</doc>
<doc id="1455809" url="https://nl.wikipedia.org/wiki?curid=1455809" title="Ultradiffusie">
Ultradiffusie

Ultradiffusie is een vorm van Hemodialyse met het verschil dat het proces van Dialyse (diffusie en osmose) en het proces van ultrafiltratie niet gelijktijdig wordt uitgevoerd.

Ultradiffusie vindt in twee stappen plaats. Eerst wordt ultrafiltratie toegepast. Hierbij wordt vocht aan het bloed onttrokken. Daarna vindt dialyse plaats.

Ultrafiltratie zorgt voor een afname van de hoeveelheid plasma in het lichaam. Hierdoor ontstaat een bloeddrukdaling. Daarnaast zorgt de dialyse voor een verschuiving van de concentratie zouten, glucose en ureum in het bloed. Hierdoor kan een 'dialysekater' (misselijkheid, braken en krampen) ontstaan. Als ultrafiltratie samen met dialyse gelijktijdig wordt uitgevoerd dan wordt dit door sommige patiënten niet goed verdragen.



</doc>
<doc id="1455879" url="https://nl.wikipedia.org/wiki?curid=1455879" title="Nervus phrenicus">
Nervus phrenicus

De nervus phrenicus of middenrifszenuw is een motorische en sensibele zenuw die beiderzijds gevormd wordt door zenuwvezels uit de plexus cervicalis (ruggenmergswortels C3-C5, vooral C4). De zenuw loopt langs de musculus scalenus anterior naar beneden en vervolgens tussen de arteria subclavia en vena subclavia door naar de borstholte, waar hij in het mediastinum langs het hartzakje loopt om vertakt te eindigen op het middenrif (diafragma). De motorische vezels zorgen voor aansturing van het middenrif (ezelsbruggetje: C3, 4 and 5 keep the diaphragm alive), de sensibele vezels bevatten informatie over gevoel in het hartzakje en een gedeelte van de vliezen die liggen rond de longen, galblaas en alvleesklier. 

Doordat zenuwwortel C4 zorgt voor de sensibele zenuwvoorziening van de schouders, worden galblaasaandoeningen soms gevoeld als pijn op de schouder, dit wordt gerefereerde pijn genoemd. Als het ruggenmerg op niveau C4 niet meer functioneert, wordt de ademhaling moeilijk, aangezien het diafragma de belangrijkste ademhalingsspier is. De patiënt wordt benauwd, zeker als men op de rug ligt. De ademhaling door het diafragma wordt dan overgenomen door de tussenrib- en buikspieren.

Operatief kan men het diafragma zogenaamd reven, waarbij deze middels een "tabaks" steek in de beneden stand wordt vastgezet, de patient kan hierdoor minder benauwd worden. Momenteel experimenteert men met een zogenaamde "pacemaker" die een prikkel kan geven aan het diafragma. 


</doc>
<doc id="1457300" url="https://nl.wikipedia.org/wiki?curid=1457300" title="Peter Agre">
Peter Agre

Peter Agre (Northfield (Minnesota), 30 januari 1949) is een Amerikaans medicus, professor en moleculair bioloog. In 2003 ontving hij samen met Roderick MacKinnon de Nobelprijs voor de Scheikunde voor hun ontdekkingen op het gebied van kanalen in celmembranen.

Agre is de zoon van de scheikundige Courtland Agre en Ellen Swedberg, beide van Scandinavische afkomst. Na de Theodore Roosevelt High School in Minneapolis ging hij in 1967 studeren aan de Universiteit van Minnesota en het Augsberg College alwaar hij in 1970 zijn bachelordiploma verkreeg. Zijn medische mastergraad (M.D.) behaalde hij in 1974 aan de Johns Hopkins-universiteit. Na een jaar postdoc farmacologie aan Johns Hopkins en een drie jaar arts-assistent aan de Case Western Reserve Universiteit werd hij in 1978 docent hematologie en oncologie aan de Universiteit van North Carolina te Chapel Hill.

In 1981 keerde hij terug naar Johns Hopkins waar hij docent biochemie werd en in 1993 werd hij er benoemd tot hoogleraar. Sinds 2005 is hij tevens als hoogleraar celbiologie verbonden aan de Duke University.

In 2003 ontving Agre de Nobelprijs voor de Scheikunde voor zijn ontdekking in 1991 van aquaporines (waterporiën), eiwitten die aanwezig zijn in celmembranen. Deze aquaporines vormen een kanaaltje in de celwand voor het transport van water. Doordat de eiwitten positief geladen zijn laten ze wel watermoleculen door maar ionen, zoals oxonium-ionen (HO), worden tegengehouden. Zijn ontdekking leidde tot nieuwe inzichten in de geneeskunde en de ontwikkeling van nieuwe medicijnen.



</doc>
<doc id="1457711" url="https://nl.wikipedia.org/wiki?curid=1457711" title="Schillingtest">
Schillingtest

De Schillingtest is een geneeskundig onderzoek waarbij wordt getest of een patiënt vitamine B12 kan opnemen. Vitamine B12 is nodig als bouwsteen van rode bloedcellen en een tekort hiervan kan leiden tot bloedarmoede. 

Om deze vitamine op te kunnen nemen bindt het in de maag aan de aan r-factor (een eiwit geproduceerd door de speekselklieren). Vervolgens wordt door enzymen uit de alvleesklier de verbinding met het r-factor verbroken, en bindt vitamine B12 met Intrinsic factor. De intrinsic factor is nodig voor de resorptie van vitamine B12 door specifieke receptoren in het laatste deel van de dunne darm. Circa één procent kan passief worden opgenomen, zonder intrinsic factor of receptoren in de darm.

Het onderzoek wordt meestal uitgevoerd door een afdeling nucleaire geneeskunde. Bij de Schillingtest krijgt de patiënt oraal radioactief vitamine B12 toegediend. Daarnaast wordt een grote hoeveelheid niet-radioactief vitamine B12 intramusculair ingespoten. Door de feitelijke overdosering van vitamine B12 zal de patiënt veel van deze stof uitplassen. Bij normale opname zal er daarom radioactief gelabeld vitamine B12 in de urine zijn aan te tonen. Als vitamine B12 niet wordt geresorbeerd, wordt het met de ontlasting uitgescheiden, en zal er dus geen radioactiviteit in de urine zijn aan te tonen.

Als er verminderde opname van vitamine B12 is aangetoond, kan de test herhaald worden terwijl naast vitamine B12 ook intrinsic factor wordt gegeven. Als de opname van B12 is gestoord door afwezigheid van intrinsic factor (bv. bij pernicieuze anemie), zal deze testvariant wel een normale uitslag hebben. Bij een resorptiestoornis in de dunne darm zijn de uitslagen van beide testen afwijkend.


</doc>
<doc id="1457715" url="https://nl.wikipedia.org/wiki?curid=1457715" title="Susie Rijnhart-Carson">
Susie Rijnhart-Carson

Susie Rijnhart-Carson (Chatham (Ontario), 1868 – Strathroy (Ontario), 7 februari 1908) was een Canadees zendeling.

Carson behaalde haar mastergraad in de geneeskunde in Toronto en maakte daar kennis met Petrus Rijnhart, een Nederlands zendeling, die eerder in de Tibetaanse gebieden in Amdo had gewerkt voor de China Inland Mission. Rijnhart was ontslagen door die organisatie voor onder meer het bij zijn aanmelding verzwijgen dat er aanklachten in Nederland tegen hem geweest waren voor pogingen tot aanranding . Zij trouwden in 1894. In de periode daarvoor wisten zij met name van het kerkgenootschap de Discipelen van Christus in Toronto voldoende fondsen te verzamelen om hen in staat te stellen naar China af te reizen. Zij konden daar hun werkzaamheden doen als onafhankelijk zendeling, niet verbonden aan een zendingsgenootschap. Zij reisden enige tijd door de Tibetaanse gebieden in Amdo en daarna Kham. 

In 1898 overleed hun baby en Petrus ging op pad om hulp te zoeken bij inheemse Tibetanen. Van die tocht kwam hij niet meer terug. In het boek dat Susie hierover schreef, vermoedde ze dat hij vermoord was door dezelfde rovers die ze ervoor op de route waren tegengekomen. Tijdens haar verblijf in het Kumbumklooster beschrijft ze in haar brief van 22 januari 1896 een beslissende slag die het Tibetaanse leger uitvoerde tegen Mohammedaanse rebellen, waarbij ze beschrijft dat er onder de rebellen duizend mannen, vrouwen en kinderen omkwamen.

Met hulp van vrienden keerde Susie Rijnhart terug naar de Verenigde Staten en Canada, waarbij haar verhaal een wereldwijde sensatie werd. Charles Paul hielp haar bij de publicatie van haar boek "With the Tibetans in Tent and Temple" in 1901, een boek dat ook vertaald werd.

In 1902 keerde zij terug naar Kham en vestigde in Tachienlu, het huidige Kanding, een zendingspost van de Discipelen van Christus. In 1905 huwde ze met James Moyne, die in Kham werkzaam was voor de China Inland Mission. Hij moest daarvoor ontslag nemen bij de organisatie vanwege haar verleden met Petrus Rijnhart. Vanwege gezondheidsproblemen verhuisden zij naar Chengdu , de hoofdstad van Sichuan, waar zij werkten voor de Christian Literature Society. In 1907 keerden zij terug naat Canada en vestigden zich in Chatham. Enkele maanden later overleed zij na vlak na de geboorte van een kind. 

Susie Rijnhart-Carson was net als andere Orthodox-protestantse zendelingen aan het eind van de negentiende eeuw gefascineerd door wat zij als de overeenkomsten tussen het boeddhisme in het Tibetaanse cultuurgebied en het rooms-katholicisme zagen, omdat dit hen de gelegenheid gaf van beide de zogenaamde achterlijkheid te illustreren. In die visies is er al sprake van enig moreel verval van het boeddhisme met het verschijnen van het Mahayana en daarna het Yogacara. Het absolute verval wordt echter bereikt met de vorm van Tibetaans boeddhisme.




</doc>
<doc id="1458211" url="https://nl.wikipedia.org/wiki?curid=1458211" title="Familiaire gecombineerde hyperlipidemie">
Familiaire gecombineerde hyperlipidemie

Familiaire gecombineerde hyperlipidemie (afgekort: FGH ) is een dominant overerfbare genetische aandoening, gekarakteriseerd door hoge cholesterolniveaus én hoge triglycerideniveaus in het bloed. Hierdoor is de kans op hart- en vaatziekten vergroot. De ziekte wordt vaak verward met familiaire hypercholesterolemie. Echter bij FCH is niet alleen het cholesterolniveau verhoogd, maar ook het triglycerideniveau.


</doc>
<doc id="1458234" url="https://nl.wikipedia.org/wiki?curid=1458234" title="Kinetochoor">
Kinetochoor

Het kinetochoor is een structuur van eiwitten ter hoogte van een centromeer (dit is een insnoering in het chromosoom) van beide chromatiden . Het kinetochoor wordt bereikt nadat het chromosoom zich in 2 splitst en zo de cel ook in twee splitst. Het kinetochoor is dus het overblijfsel van het centromeer aan beide delen van het chromosoom (beide chromatiden). Hieraan hechten zich de microtubuli van het spoellichaampje tijdens de metafase. Door deze hechting zijn de microtubuli aan de chromatiden gebonden. Vervolgens gaan de microtubuli depolymeriseren ("ze worden korter") bij de kinetochoor. Hierdoor worden dan de zusterchromatiden uit elkaar getrokken.


</doc>
<doc id="1458423" url="https://nl.wikipedia.org/wiki?curid=1458423" title="Tripalmaria">
Tripalmaria

Tripalmaria is een geslacht van trilhaardiertjes uit de order Entodiniomorphida. Het geslacht omvat alleen de soort T. dogieli.


</doc>
<doc id="1460117" url="https://nl.wikipedia.org/wiki?curid=1460117" title="Pinokkio-illusie">
Pinokkio-illusie

De Pinokkio-illusie is de illusie dat je neus langer groeit, zoals bij de sprookjesfiguur Pinokkio, wiens neus steeds langer werd door het vele liegen.

De illusie ontstaat, als men het puntje van de neus tussen duim en wijsvinger vasthoudt en intussen in de betreffende bovenarm de biceps met een vibrator wordt gestimuleerd. Door de vibratie registreren spierspoeltjes het strekken van de spier, wat wordt beleefd alsof de hand zich van het gezicht af beweegt. Omdat de vingers nog steeds het puntje van de neus vasthouden, lijkt het alsof de neus langer wordt.


</doc>
<doc id="1460910" url="https://nl.wikipedia.org/wiki?curid=1460910" title="Hjalmar van Marle">
Hjalmar van Marle

Hjalmar van Marle (Zwolle, 1950) is een Nederlandse psychiater die zich heeft gespecialiseerd in de forensische psychiatrie. 

In 1995 promoveerde hij aan de Universiteit Utrecht op het proefschrift "Een gesloten systeem: een psychoanalytisch kader voor de verpleging en behandeling van TBS-gestelden" dat handelt over de behandelingsorganisatie bij terbeschikkinggestelden. In 1979, 1982 en tussen 1984 en 1990 was hij actief bij de Van Mesdagkliniek in Groningen als achtereenvolgens behandelend psychiater, chef de clinique en geneesheer-directeur. Tussen 1990 en 1996 was hij geneesheer-directeur van het Pieter Baan Centrum in Utrecht. Tussen 1992 en 2002 was hij psychotherapeut bij de dr. H. van der Hoevenkliniek in Utrecht. Tussen 1996 en 2003 was hij psychiatrisch adviseur van het Ministerie van Justitie en de Prof. W.P.J. Pompekliniek in Nijmegen. 

Tussen 1991 en 2003 was Van Marle bijzonder hoogleraar forensische psychiatrie aan de Katholieke Universiteit Nijmegen. Vanaf 2003 is hij hoogleraar forensische psychiatrie aan de Erasmus Universiteit Rotterdam, een functie die hij zowel bekleedt aan de Faculteit der Rechtsgeleerdheid als aan het Erasmus MC. Daarnaast is hij als forensisch psychiater-psychotherapeut verbonden aan de forensische polikliniek 'het Dok' in Rotterdam en is hij als gerechtelijk deskundige verbonden aan het Gerechtshof in Amsterdam. 

Van Marle is (mede)auteur van diverse boeken en artikelen in wetenschappelijke tijdschriften met betrekking tot forensische psychiatrie. Hij mengt zich regelmatig in het publieke debat en is als tbs-deskundige te gast in actualiteitenprogramma's op de Nederlandse televisie. 

Van Marle heeft meegewerkt aan "Van God los", een dramaserie van BNN waarin waargebeurde misdrijven worden nagespeeld. Na elke televisie-uitzending verschijnt op de website van de serie een filmpje genaamd 'Een sessie met Van Marle'. Hierin gaat Van Marle dieper in op de gedachtegang van de dader.



</doc>
<doc id="1461923" url="https://nl.wikipedia.org/wiki?curid=1461923" title="Trommelstokvingers">
Trommelstokvingers

Trommelstokvingers of horlogeglasnagels is een vervorming van het uiteinde van de vingers. De vingertoppen zijn verdikt, de nagelriemen verdwijnen en de nagels lopen bol om de vingertoppen heen.

Trommelstokvingers komen voor als verschijnsel bij afwijkingen aan longen (zoals onder andere IPF), hart of grote bloedvaten en lever. Er komt daardoor te weinig zuurstof in die delen van het lichaam die het verst van het hart liggen, zoals de vingers. Waarschijnlijk heeft dit zuurstofgebrek te maken met het ontstaan van de afwijking.


</doc>
<doc id="1463086" url="https://nl.wikipedia.org/wiki?curid=1463086" title="American Journal of Psychiatry">
American Journal of Psychiatry

American Journal of Psychiatry is het wetenschappelijke tijdschrift van de American Psychiatric Association. Het is een van de meest invloedrijke tijdschriften met betrekking tot de psychiatrie. Het tijdschrift verschijnt elke maand. De hoofdredacteur is Robert Freedman. Het tijdschrift is in juli 1844 opgericht als "American Journal of Insanity". Sinds juli 1921 draagt het tijdschrift de huidige naam. 

Het peer reviewed tijdschrift bericht over de laatste ontwikkelingen met betrekking tot diagnoses als verslaving, psychopathologie van kinderen, stemmingsstoornissen en persoonlijkheidsstoornissen. Ook wordt er bericht over behandelingen op het gebied van de psychofarmacologie, psychotherapie en elektroconvulsietherapie. Onderzoeksgebieden als beeldvormende technieken, genetica en moleculaire biologie komen eveneens aan bod. Er wordt bericht over diverse patiëntenpopulaties waaronder ook ouderen, veteranen, vrouwen en kinderen. 

Naast onderzoeksartikelen, verschijnen er in het tijdschrift boekrecensies, brieven aan de redacteur, overzichtsartikelen en officiële rapporten van de American Psychiatric Association. 



</doc>
<doc id="1463310" url="https://nl.wikipedia.org/wiki?curid=1463310" title="Vaatholte">
Vaatholte

Een vaatholte of lumen (Lat. "lūmen", een opening of licht) (pl. lumina) is de holte van een buisvormige structuur, zoals in een bloedvat of een darm. 

Bijvoorbeeld:


</doc>
<doc id="1463429" url="https://nl.wikipedia.org/wiki?curid=1463429" title="Claritromycine">
Claritromycine

Claritromycine is een macrolide antibioticum dat wordt gebruikt bij de behandeling van faryngitis, tonsillitis, acute sinusitis, bij verergering van chronische bronchitis, longontsteking ten gevolge van "Chlamydia pneumoniae" (TWAR), huidinfecties, bij hiv- en aidspatiënten ter voorkoming en genezing van Mycobacterium avium complex (MAC). Ook wordt het soms ingezet voor de behandeling van legionellose.
Claritromycine wordt onder meer onder de namen Fromilid, Biaxin, Klabax, Klaricid, Clacid, Claripen, Claridar, Biclar en Infex op de markt gebracht.

Macroliden inhiberen de bacteriële eiwitsynthese door blokkering van de translocatiereactie ter hoogte van het (bacteriële) 50S-ribosoom. Het antibacterieel spectrum van Claritromycine is vergelijkbaar met dat van erytromycine, maar de werking tegen Gram-negatieven is beter, in het bijzonder tegenover "Legionella pneumophila". Het middel is bacteriostatisch en tegen sommige stammen zelfs bactericide: "Haemophilus influenzae", "Streptococcus pneumoniae" en "Neisseria gonorrhoeae".



</doc>
<doc id="1463945" url="https://nl.wikipedia.org/wiki?curid=1463945" title="Lactaat">
Lactaat

Lactaat (de zuurrest van melkzuur) is het eindproduct uit het glucosemetabolisme onder zuurstofarme omstandigheden (anaerobe glycolyse) en levert energie aan skeletspieren tijdens zware inspanning. Het kan onder invloed van zuurstof geoxideerd worden (citroenzuurcyclus) in hartspiercellen of zelfs weer geconverteerd worden naar glucose (gluconeogenese of Cori-cyclus). Lactaat is een marker voor de mate van weefseloxygenatie. Bij zuurstoftekort (hypoxie) zal er veel lactaat gevormd worden. 
De belangrijkste bronnen van lactaat zijn de huid, rode bloedcellen, hersenen, skeletspieren, darmen en leukocyten. 
Lactaat en pyruvaat samen vormen een reversibel reactiekoppel waarvan het reactie-evenwicht gereguleerd wordt door de hoeveelheid aanwezig zuurstof. Lage zuurstofwaarden versterken de omzetting van pyruvaat naar lactaat terwijl adequate zuurstofwaarden de reactie de andere kant op laten lopen. 
Lactaatconcentraties zijn afhankelijk van de pH, NADH/NAD+ ratio, snelheid van het metabolisme en de pyruvaatconcentratie.

Differentiaaldiagnose bij metabole acidose zoals bij:

De meeste bepalingsmethoden meten alleen L-lactaat. Dit gegeven is van belang bij verdenking op een D-lactaat acidose die wordt veroorzaakt door veranderingen in de darmflora samen met mentale veranderingen.

Voor veneus of capillair volbloed geldt:


</doc>
<doc id="1464569" url="https://nl.wikipedia.org/wiki?curid=1464569" title="Janet Gyatso">
Janet Gyatso

Janet Gyatso, geboren Janet Frank (1949) is een Amerikaans tibetoloog en boeddholoog. Ze is voorzitter van de International Association of Tibetan Studies.

Gyatso studeerde aan de Universiteit van Californië, Berkeley, waar ze haar Ph.D. behaalde in 1981. Ze is gespecialiseerd in boeddhistische studies, met nadruk op de Tibetaanse en Zuid-Aziatische religieuze cultuur. Ze schreef boeken over de Tibetaanse geneeskunde in relatie tot de moderne geneeskunde, het Tibetaans boeddhisme en de opvattingen over seks en geslacht in het boeddhistische kloosterleven.

Janet Gyatso gaf les aan het Amherst College, de Universiteit van Michigan en Wesleyan-university, voordat ze haar professoraat aan de Divinity School van de Harvard-universiteit accepteerde.




</doc>
<doc id="1465015" url="https://nl.wikipedia.org/wiki?curid=1465015" title="Suikerstofwisseling">
Suikerstofwisseling

De suikerstofwisseling (of "koolhydraatmetabolisme") houdt de bloedsuikerspiegel op peil.

Hiermee regelt het lichaam de bloedvorming en de opslag van koolhydraten (suikers of sachariden). Suikers leveren vooral de energie die nodig is voor de celfuncties, waaronder de spiercelfunctie. De organen die hierbij een rol spelen zijn het pancreas, de bijnier, de hypothalamus en de hypofyse. Door middel van de afgifte van hormonen kan de suikerstofwisseling verhoogd of verlaagd worden. Ook de lever oefent invloed uit op de suikerstofwisseling door glucose om te zetten in glycogeen, waardoor de bloedsuikerspiegel wordt verlaagd. Andersom kan de lever de bloedsuikerspiegel verhogen door het opgeslagen glycogeen weer om te zetten in glucose.


</doc>
<doc id="1465145" url="https://nl.wikipedia.org/wiki?curid=1465145" title="Thorax-endometriose">
Thorax-endometriose

Thorax-endometriose is endometriose in de borstkas, waar de longen en omliggende weefsels zich bevinden. Het is een zeer zeldzame aandoening die vaak samen gaat met endometriose in de buikholte, de plek waar endometriose het meest gevonden wordt.

Er zijn verschillende vormen van thorax-endometriose. De meest voorkomende vorm is de pleurale endometriose, waarbij de endometriose zich bevindt op of in het longvlies. Bij een andere vorm zit het baarmoederslijmvlies op of in de long zelf.
Een catameniale pneumothorax (aan de menstruatie gerelateerde klaplong) is het meest voorkomende symptoom van thorax-endometriose en wordt meestal veroorzaakt door de pleurale vorm. Andere uitingsvormen van thorax-endometriose kunnen zijn: hemothorax, het ophoesten van bloed, pneumomediastinum, knobbeltjes op longen of longvlies, een verdikking van het longvlies en endometriomen op het longvlies.

De mogelijke symptomen bij pleurale endometriose

De mogelijke symptomen van endometriose van de longen zelf

Belangrijk is het verhaal van de patiënt waarbij op moet vallen dat de klachten aan de menstruatie gerelateerd zijn. Verder onderzoek kan worden gedaan door middel van een thoraxfoto een ventilatie- perfusie scan en een MRI-scan. Een thoracoscopie (een operatieve ingreep) kan zowel voor de diagnose als voor de behandeling gebruikt worden.

De behandeling bestaat uit operatieve ingrepen en/of medicatie. De medicatie bestaat uit hormoontherapie zoals die ook gegeven wordt bij endometriose in de buik, en heeft als primaire doel het stilleggen van de menstruatiecycles zodat symptomen verminderd worden of verdwijnen en mogelijk de endometriose tot rust komt.


</doc>
<doc id="1465206" url="https://nl.wikipedia.org/wiki?curid=1465206" title="Koepokken">
Koepokken

Koepokken (Latijn: "vaccinia") is een virale en zeer besmettelijke runderziekte die verwant is aan de bij mensen voorkomende pokken of variola.

Het koepokkenvirus veroorzaakt een ook voor de mens besmettelijke ziekte. De ziekte verloopt goedaardig; er vormt zich een blaas op de huid en daarna is de zieke resistent tegen het virus maar ook tegen het verwante pokkenvirus.

"Vaccinus" is Latijn en betekent 'van de koe'. Jenner heeft daarom de term vaccineren gemunt en "vaccinatie". "Vaccinia" is hiervan afgeleid.

De 18e-eeuwse wetenschap kende de virussen en het mechanisme van de resistentie nog niet maar men wist uit ondervinding dat niemand tweemaal pokken kon krijgen.

Boeren op het platteland in Turkije hadden de gewoonte om zichzelf te beschermen tegen de pokken door zichzelf in aanraking te brengen met het vocht uit een pokkenblaasje van iemand die aan een milde vorm van de pokken leed. Hierdoor kreeg men namelijk vaak zelf ook een milde vorm van pokken, en was daarna beschermd tegen de ernstige variant. Men liep echter toch een klein risico om ook aan deze milde vorm te overlijden. Lady Mary Montague merkte deze gewoonte op tijdens een bezoek aan Turkije en vertelde hier in Engeland over.

Dit verhaal kwam ook de Britse arts Edward Jenner ter ore. Tijdens experimenten hiermee viel hem op dat melkmeisjes de ziekte nooit kregen, zelfs wanneer hij hen bewust besmette. Jenner bracht dit terecht in verband met het feit dat deze meisjes door hun beroep vaak in aanraking kwamen met de koepokken. Zo kwam Jenner rond 1796 op het idee dat men zich tegen besmetting met de gevaarlijke menselijke pokken kon beschermen door een moedwillige inoculatie (of "inenting") met de koepokken. Dat bracht artsen op het idee om kinderen en volwassenen met een in een blaas op de huid van een koe gehouden mesje in de huid te snijden zodat er een besmetting optrad. De mens kreeg een blaasje op de huid en werd korte tijd ziek. De ziekteverschijnselen bleken niet ernstig. Op de huid bleef een litteken achter en de persoon was vervolgens resistent.

Het werk van de Nederlander Geert Reinders omtrent de enting tegen runderpest (in 1774) was ook bekend bij Jenner en kan hem mede geïnspireerd hebben bij zijn experimenten met de pokken.
De Rotterdamse medicus Levie Salomon Davids introduceerde de bevindingen van Jenner in Nederland. In 1800 rapporteerde hij zijn onderzoeksresultaten, in 1801 was hij medeoprichter van het Genootschap voor Koepokinenting. Later volgde andere steden zijn initiatief. Deze genootschappen speelden een belangrijke rol bij onderzoek, vaccinatiecampagnes en de invoering van landelijke vaccinatie. Op 28 februari 1801 schreef Gijsbert Karel van Hogendorp in de Rotterdamse Courant een stuk over zijn positieve ervaring van de inenting van zijn vier jongste kinderen met koepokken.

Aanvankelijk was vaccinatie alleen voor armen verplicht. Om de rest van de bevolking te stimuleren werd een premie ingesteld. Koning Willem I der Nederlanden stelde daarnaast in 1818 een gouden Medaille voor Koepokkenvaccinatie in voor artsen die bewijsbaar meer dan 50 personen hadden ingeënt. De inenting was in religieuze kringen omstreden omdat daarmee zou worden "ingegrepen in Gods plan". 

Maria Aletta Hulshoff publiceerde in 1827 een pamflet met de titel "De koepok-inenting beschouwd, en tien bedenkingen overwogen: voor minkundigen". 

In 1872 werd vaccinatie verplicht met de invoering van de Wet op de Besmettelijke Ziekten.


</doc>
<doc id="1465230" url="https://nl.wikipedia.org/wiki?curid=1465230" title="Non-remslaap">
Non-remslaap

De non-remslaap (trage slaap) is de beginfase van de slaap waarin een geleidelijke vertraging van de hersengolven optreedt. In deze fase zijn de ogen en de spieren rustig en ontspannen. Deze periode kent vier stadia: sluimer, inslaap, slaap en diepe slaap. De laatste twee fases van de non-remslaap zijn het belangrijkst voor het biologisch herstel van het lichaam en dan met name van de hersenen zelf.


</doc>
<doc id="1465464" url="https://nl.wikipedia.org/wiki?curid=1465464" title="Chloordecon">
Chloordecon

Chloordecon ISO-naam is een synthetische gechloreerde verbinding, gebruikt als insecticide. Het is een zeer persistente, mogelijk kankerverwekkende stof. Het gebruik ervan is in vele landen verboden.

Chloordecon werd begin jaren '50 van de 20e eeuw ontwikkeld door het Amerikaanse bedrijf Allied Chemical & Dye Corp. en kwam in 1958 onder de merknaam "Kepone" op de markt. Het werd gebruikt voor de bestrijding van bladvretende insecten op bananen, citrusbomen, tabaksplanten, sierplanten en graslanden, en in lokmiddelen voor de bestrijding van mieren en kakkerlakken.

De productie van "Kepone" in de Verenigde Staten werd in 1975 stopgezet op bevel van de overheid van de staat Virginia, nadat verschillende arbeiders in de fabriek van Allied Chemical in Hopewell ernstige neurologische aandoeningen hadden gekregen. Het gebruik van Kepone in de V.S. nam in 1978 een einde.

Chloordecon is ook een afbraakproduct van mirex. Net als mirex is chloordecon een persistente organische verontreinigende stof. Onder het Verdrag van Stockholm inzake persistente organische verontreinigende stoffen is de productie en het gebruik van mirex reeds verboden; voor chloordecon is dit nog niet het geval. Het is wel een kandidaat om onder dezelfde regeling te vallen.

Chloordecon is tevens het uitgangsproduct voor een ander insecticide, kelevan.

Chloordecon is een volledig gechloreerde polycyclische keton met als brutoformule CClO. Het is, naargelang de zuiverheid, een wit tot bruin poeder zonder merkbare geur, vrijwel onoplosbaar in water, maar oplosbaar in onder meer aceton, alcoholen, ketonen en koolwaterstoffen zoals benzeen en hexaan. Het sublimeert bij ca. 350°C.

Chloordecon wordt geabsorbeerd door de huid. Blootstelling via de huid of door inademing van stofdeeltjes of inname langs de mond kan effecten hebben op het centraal zenuwstelsel, zoals verminderde bewegingscoördinatie of hoofdpijn, en op de lever. Herhaaldelijke blootstelling kan dermatitis veroorzaken.

Het IARC heeft chloordecon ingedeeld als mogelijk kankerverwekkend voor de mens (categorie 2B). Bij dierproeven is de stof bewezen kankerverwekkend te zijn, maar bij mensen zijn er onvoldoende gegevens voorhanden. Chloordecon vermindert ook de vruchtbaarheid en is giftig voor de foetus.

Chloordecon is zeer persistent in het milieu: de halveringstijd bedraagt ongeveer 30 jaar. Het is zeer toxisch voor waterorganismen. Het kan bioaccumuleren in vissen, zoogdieren en melk.




</doc>
<doc id="1465618" url="https://nl.wikipedia.org/wiki?curid=1465618" title="St. Luke's Medical Center">
St. Luke's Medical Center

St. Luke's Medical Center is een ziekenhuis in Quezon City en Taguig, Metro Manilla. Het ziekenhuis staat bekend als een van de meest vooraanstaande van de Filipijnen en was ook het eerste ziekenhuis in het land en het tweede in Azië dat geaccrediteerd werd door de Joint Commission International (JCI).

St. Luke’s werd in 1903 opgericht onder de naam "Dispensary of St. Luke the beloved Physician" door Amerikaanse missionarissen als gratis kliniek ten behoeve van medicijnvoorziening voor de armen. In 1905 een ziekenzaal met 9 bedden toegevoegd aan de kliniek. In 1912 werd de naam veranderd in "St. Luke's Hospital". In 1975 werd het centrum omgevormd tot een onafhankelijk ziekenhuis zonder winstoogmerk. In 1984 kreeg het ziekenhuis de huidige naam. Tegenwoordig heeft het ziekenhuis zo'n 650 bedden verspreid over negen instituten, dertien departementen en negentien centrums. In totaal heeft het ziekenhuis zo'n 1700 medische specialisten in dienst waarmee het ziekenhuis in de Filipijnen op bijna alle medische specialismen de meest vooraanstaande medische instelling is. 


</doc>
<doc id="1465732" url="https://nl.wikipedia.org/wiki?curid=1465732" title="Gele trompetbekerplant">
Gele trompetbekerplant

De gele trompetbekerplant ("Sarracenia flava") is een vleesetende plant uit de familie Sarraceniaceae. Zoals elke "Sarracenia" is de plant afkomstig uit Noord-Amerika. Het groeit van het zuidelijke Alabama, door Florida en Georgia, naar de kustelijke vlaktes van het zuiden van Virginia en South Carolina.


</doc>
<doc id="1466073" url="https://nl.wikipedia.org/wiki?curid=1466073" title="Alkalische fosfatase">
Alkalische fosfatase

Alkalische fosfatase (AF) is een enzym dat fosfaatgroepen van verschillende moleculen kan verwijderen, zoals nucleotides, eiwitten etc. AF is een eiwit dat in een klinisch chemisch laboratorium bepaald wordt. 
Het in het bloed aantoonbare AF is hoofdzakelijk afkomstig van leverparenchym, galwegepitheel en osteoblasten. In mindere mate wordt het ook geproduceerd door darmepitheel, placenta en nierweefsel. Wat botziekten betreft wordt het vaak gezien als maat van de osteoblastenactiviteit.
Alkalische fosfatase wordt dan ook aangevraagd bij de diagnostiek en het vervolgen van leveraandoening, galweg problemen en botziekten. Als naast een verhoogde concentratie alkalische fosfatase ook een verhoogd gamma-glutamyltransferase wordt gemeten kan er sprake zijn van een leveraandoening, terwijl bij een geïsoleerde alkalische fosfatase verhoging sprake kan zijn van een botziekte, zoals de ziekte van Paget.
Verhogingen van het AF in het bloed die niet met "ziekte" zijn geassocieerd worden gezien tijdens de zwangerschap en in de herstelfase na botbreuken. 



</doc>
<doc id="1466167" url="https://nl.wikipedia.org/wiki?curid=1466167" title="Paarse trompetbekerplant">
Paarse trompetbekerplant

De paarse trompetbekerplant ("Sarracenia purpurea") is een vleesetende plant uit de familie Sarraceniaceae. De val van de paarse trompetbekerplant is gevuld met een mix van water en enzymen, waarin de insectenprooien verdrinken en verteerd worden.
Om te voorkomen dat de prooien van de plant vluchten hebben de vallen naar beneden gerichte haartjes die prooien dwingen naar beneden te kruipen.
De paarse trompetbekerplant gebruikt andere organismen om zijn voedsel te verteren. In de plant leven allerlei verschillende soorten beestjes zoals muggenlarven, vliegjes, protozoën en bacteriën, vaak komen ze alleen in die unieke habitat voor. De grotere diertjes vangen de prooi die gevangen zit in de beker, de kleine organismen zoals de bacteriën krijgen de restjes. De voedingsstoffen die overblijven worden door de plant opgenomen. 

Komt in Nederland bij Amsterdam en in het oosten van het land voor op vochtige plaatsen.


</doc>
<doc id="1466184" url="https://nl.wikipedia.org/wiki?curid=1466184" title="César De Paepe">
César De Paepe

César De Paepe (Oostende, 12 juli 1841 - Cannes, 19 december 1890) was een Belgisch arts, socioloog, vrijzinnige en socialistisch politicus. Hij wordt beschouwd als een van de pioniers van het Belgische socialisme.

De Paepe deed zijn humaniora aan het Sint-Michielscollege te Brussel en ging daarna rechten studeren aan de Université Libre de Bruxelles. Door het overlijden van zijn vader diende De Paepe zijn studies stop te zetten na zijn kandidaatsjaren en werd typograaf. Na een aantal jaar kon hij zijn studies hervatten maar hij ging geneeskunde studeren aan de ULB.

César De Paepe werd arts te Brussel en had er veel arme patiënten. Vanaf zijn jeugd was hij reeds een aanhanger van de anarchistische denker Pierre-Joseph Proudhon. De Paepe bleef als arts actief maar ging een steeds grotere rol spelen in het opkomende socialisme. In 1860 richtte hij de Brusselse socialistische vereniging "Le Peuple - Association de la démocratie militante" op. Vanaf 1863 verklaarde hij zich een collectivistische anarchist die zich sterk afzette tegen het kapitalisme. Vanaf de oprichting van de Eerste Internationale vertegenwoordigde De Paepe "Le Peuple" op de congressen waar hij een van de leiders was. Le Peuple werd in 1865 de Belgische afdeling van de Eerste Internationale.

De Paepe evolueerde mettertijd meer in de richting van de standpunten van Karl Marx zonder Proudhon te verloochenen. De Paepe trachtte de anarchisten en de marxisten te verzoenen maar raakte geïsoleerd. De Eerste Internationale werd door de tegenstellingen tussen beiden in 1876 ontbonden.

In 1877 stichtte César De Paepe samen met Louis Bertrand de Brabantse Socialistische Partij. Twee jaar later trachtte De Paepe de Belgische anarchisten en marxisten te verenigen in de "Parti Socialiste Belge" maar deze poging mislukte. Het zou nog tot 1885 duren vooraleer de socialisten verenigd werden in de Belgische Werkliedenpartij, waarvan de naam door De Paepe werd voorgesteld.

De Paepe was Vlaamsgezind en streed voor de vernederlandsing van het gerecht en het onderwijs. Op het einde van zijn leven streed hij nog voor het bekomen van het algemeen stemrecht.

In 1887 richtte De Paepe de eerste vrijzinnige verpleegschool van België op.

De Paepe stierf op 49-jarige leeftijd aan tuberculose. Hij ligt begraven op het kerkhof van Brussel te Evere. Een Brussels ziekenhuis is naar hem vernoemd en in Sint-Gillis is een straat naar hem vernoemd.




</doc>
<doc id="1466193" url="https://nl.wikipedia.org/wiki?curid=1466193" title="Hartmerkers">
Hartmerkers

Hartmerkers zijn stoffen (enzymen, eiwitten en hormonen) die door het hart worden gemaakt. Enkele voorbeelden zijn troponine, myoglobine, creatine kinase (CK), creatine kinase MB (CK-MB), BNP en NT-pro-BNP. 

Bij een hartinfarct of hartfalen raakt het hart beschadigd en kunnen deze stoffen in het bloed terechtkomen. In een klinisch chemisch laboratorium kunnen de concentraties in het bloed bepaald worden. De hoeveelheid van de hartmerkers in het bloed geeft inzicht in de mate van schade aan het hart.



</doc>
<doc id="1466413" url="https://nl.wikipedia.org/wiki?curid=1466413" title="Glucose-6-fosfaatdehydrogenase-deficiëntie">
Glucose-6-fosfaatdehydrogenase-deficiëntie

Glucose-6-fosfaatdehydrogenase-deficiëntie (G6PD-deficiëntie) ook bonenziekte of favisme genoemd, is een erfelijke aandoening, gelokaliseerd op het X-chromosoom. Het heeft een hoge prevalentie (10-20%) bij mensen die afkomstig zijn uit Centraal-Afrika, het Mediterrane gebied, het Midden-Oosten en het Verre Oosten. G6PD is een eiwit op de celmembraan van een erytrocyt (rode bloedcel) en beschermt deze tegen schadelijke invloeden van superoxide en waterstofperoxide, door glutathion in de gereduceerde fase te houden. Afhankelijk van de onderzochte populatie zijn verschillende mutaties in het G6PD beschreven. In populaties uit het Mediterrane gebied, het Midden-Oosten en het Verre Oosten hebben aangetaste mannen uiterst lage of afwezige activiteit van G6PD in hun rode bloedcellen. Patiënten van Afro-Caribische origine hebben 10 tot 15% van de normale enzymactiviteit. Jonge rode bloedcellen hebben soms nog normale enzymactiviteit, terwijl de oudere rode bloedcellen deficiënt zijn.
Indien men G6PD-deficiëntie heeft, betekent dit dat erytrocyten gemakkelijker beschadigd kunnen raken, en als gevolg daarvan sneller kapot gaan. De belangrijkste uitlokkende factoren voor dit type van beschadiging zijn infectie, bepaalde oxiderende geneesmiddelen, naftaleen (bv. uit mottenballen), en soms ook tuinbonen. Deze factoren kunnen dan ook aanleiding geven tot massale erytrocytenafbraak (hemolyse), en zo resulteren in anemie (bloedarmoede).

Vrouwen hebben twee X-chromosomen, mannen slechts één. Indien mannen een afwijkend X-chromosoom hebben, hebben ze altijd de aandoening. Omdat een vrouw twee X-chromosomen heeft, worden ze gewoonlijk niet ziek als ze één afwijkend X-chromosoom heeft (= heterozygoot). De aanwezigheid van het andere, normale X-chromosoom met een volledig functioneel G6PD-gen beschermt haar dan. Wel is zij dan draagster van het afwijkende chromosoom en kan zij dit doorgeven aan haar kinderen. Uitzonderlijk vertoont een draagster wel ernstige symptomen van de aandoening bij ongunstige Lyonisatie. Nog zeldzamer heeft een vrouw 2 afwijkende X-chromosomen en is ze dus homozygoot. Dan is de kliniek volledig vergelijkbaar met die van een aangetaste man. Mannen kunnen nooit de aandoening overerven van hun vader, aangezien hij per definitie zijn Y-chromosoom heeft doorgegeven aan mannelijke nakomelingen. Dochters van een aangetaste man zijn minstens draagster omdat ze per definitie zijn X-chromosoom met de mutatie overerven. Indien hun moeder draagster is hebben zonen 50% kans om de aandoening over te erven, en dochters 50% kans om zelf draagster te worden. Indien de vader én de moeder het afwijkende X-chromosoom hebben, is de kans op ziekte ook bij de dochter erg groot. De dochter heeft dan 50% kans op dragerschap, en 50% kans op 2 afwijkende chromosomen.

Tussen episodes van hemolyse door hebben bijna alle patiënten een normaal bloedbeeld. De diagnose wordt gesteld door de activiteit van G6PD in rode bloedcellen te meten. Tijdens periodes van hemolyse kan de activiteit misleidend verhoogd zijn door de hogere enzymconcentratie in reticulocyten, die meer voorkomen in het bloed in respons op de vernietiging van mature rode bloedcellen. Het is best de test dan te herhalen wanneer de situatie gestabiliseerd is.

Indien een patiënt G6PD-deficiëntie heeft, is voorzichtigheid geboden met bepaalde medicatie, omdat deze massale bloedafbraak kan veroorzaken. Voorts dient de patiënt geen tuinbonen te nuttigen.


</doc>
<doc id="1466571" url="https://nl.wikipedia.org/wiki?curid=1466571" title="Blaasjeskruid">
Blaasjeskruid

Blaasjeskruid ("Utricularia") is een geslacht van vleesetende planten met een 215-tal soorten die op elk continent behalve Antarctica voorkomen. Er bestaan zowel soorten die in het water groeien als soorten die op het land groeien.

In het blaasje heerst aanvankelijk een onderdruk. Als de val (een tastdraad aan de ingang van het blaasje) aangeraakt wordt, opent een klepje aan de val, wordt het insect of schaaldiertje in het blaasje gezogen door de onderdruk en vervolgens sluit de val, waarna de vertering begint.

In België en Nederland groeien nog een paar soorten blaasjeskruid, maar ze zijn tegenwoordig zeer zeldzaam, vooral door hun habitat dat verdwijnt, namelijk de moerassen. Soorten die in Nederland en België groeien zijn onder andere "Utricularia intermedia", "Utricularia minor", "Utricularia vulgaris" en "Utricularia australis".

Onderzoek heeft aangetoond, dat de term "vleesetend" in dit geval de lading niet geheel dekt. Stuifmeelkorrels en algen worden ook vaak gevangen. Wetenschappers onderzochten exemplaren van drie verschillende soorten, afkomstig uit acht wateren uit drie regio's in Oostenrijk. In de 2000 blaasjes die ze op gevangen prooi onderzochten, troffen ze in ruim de helft slechts algen en pollen aan. Mossen, schimmels en mineralen zijn waarschijnlijk nutteloze bijvangst. Algen echter niet; ze voorzien de plant van fosfor en andere spoorelementen. 


</doc>
<doc id="1466650" url="https://nl.wikipedia.org/wiki?curid=1466650" title="Brabants oker">
Brabants oker

Brabants oker is de naam voor een bruingele kleur waarmee de kozijnen in de Meierij van 's-Hertogenbosch werden geschilderd. Deze kleur werd gebruikt in combinatie met gebroken wit, waarmee de roeden van de vensters werden geschilderd. 

Ook tegenwoordig ziet men deze kleurcombinatie vaak toegepast bij boerderijen en oudere woonhuizen.


</doc>
<doc id="1466783" url="https://nl.wikipedia.org/wiki?curid=1466783" title="Heliamphora">
Heliamphora

Heliamphora is een geslacht van Zuid-Amerikaanse vleesetende bekerplanten uit de familie "Sarraceniaceae". "The Plant List" [14 januari 2011] erkent acht soorten binnen het geslacht.

De planten hebben bekers met een enzym of een bacterie waarmee gevangen insecten worden verteerd, de grootte van deze bekers varieert van enkele centimeters bij "Heliamphora minor" tot 50 cm bij "Heliamphora ionasii". In tegenstelling tot bij "Sarracenia" ontbreekt bij "Heliamphora" een kapje boven de beker om water tegen te houden. De bekers hebben in plaats daarvan een gleuf voor de afvoer van overtollig water en zo kan de plant een constant maximum volume behouden. De beker bevat tevens naar beneden wijzende haren om de prooi richting verteringszone te dirigeren.

De meeste "Heliamphora"-soorten komen voor in de tepui's op het drielandenpunt tussen Venezuela, Brazilië en Guyana. "Heliamphora heterodoxa" komt voor in de Venezolaanse gemeente Gran Sabana.

George Bentham beschreef in 1840 de eerste "Heliamphora": "Heliamphora nutans". Dit bleef lange tijd de enig bekende soort. Pas in 1931 werd "Heliamphora tatei" beschreven door Henry Allan Gleason. In 1939 werd daar "Heliamphora minor" aan toegevoegd. Tussen 1978 en 1984 hebben Julian Alfred Steyermark en Bassett Maguire de taxonomie van het geslacht herzien, waardoor "Heliamphora ionasi" als aparte soort werd erkend.



</doc>
<doc id="1467024" url="https://nl.wikipedia.org/wiki?curid=1467024" title="Ooginfarct">
Ooginfarct

Een ooginfarct is een term die verschillende aandoeningen kan beschrijven. In het algemeen gaat het om aandoeningen die de bloedstroom door het oog en daarmee geassocieerde structuren ernstig verstoren. Een ooginfarct kan snel tot blindheid leiden. Ooginfacten zijn vrijwel allemaal pijnloos.

Aandoeningen veroorzaakt door een ooginfarct zijn onder andere:


</doc>
<doc id="1467258" url="https://nl.wikipedia.org/wiki?curid=1467258" title="Tungiasis">
Tungiasis

Tungiasis is een huidaandoening veroorzaakt door het vrouwtje van de zandvlo ("Tunga penetrans") dat zich in de huid van vooral de voeten ingraaft. De aandoening komt vooral voor in tropische delen van Afrika, de Caraïben, Centraal en Zuid-Amerika, en India. De ziekte is endemisch in Nigeria en Trinidad en Tobago waar de prevalentie in de jaren 1980 van tungiasis onder kinderen de 40% benaderde.

De parasiet is bij ingraven ongeveer 1mm groot, maar groeit uit tot 1cm. Het ingegraven insect ademt door een gaatje in de hoornlaag van de huid, waardoor ook de eieren na een paar weken uitgestoten worden. Na circa drie weken sterft de parasiet, die in de huid verschrompelt en uiteindelijk wordt uitgestoten.
Aanvankelijk veroorzaakt tungiasis vooral jeuk, maar naarmate de parasiet groter wordt, zal de plek pijnlijk worden.

Zonder behandeling treden veelal secundaire infecties op; bacteriëmie, tetanus en gangreen komen voor.

Besmetting kan eenvoudig voorkomen worden door het dragen van dicht schoeisel aangezien de zandvlooien niet hoog kunnen springen.



</doc>
<doc id="1467268" url="https://nl.wikipedia.org/wiki?curid=1467268" title="Zandvlo">
Zandvlo

De zandvlo ("Tunga penetrans") is een parasiet die voorkomt in tropische streken. 

Besmetting met de zandvlo wordt tungiasis genoemd.


</doc>
<doc id="1467271" url="https://nl.wikipedia.org/wiki?curid=1467271" title="Thermoceptie">
Thermoceptie

Thermoceptie of temperatuurzin is het vermogen van een organisme om temperaturen rond zijn normale lichaamstemperatuur waar te nemen. Het woord thermoceptie is afgeleid van het griekse woord thermos (warmte). Waarnemen met dit zintuig heet warmte of kou voelen.

Het organisme gebruikt thermoceptie om de normale temperatuur van zijn lichaamsdelen te handhaven. De normale temperatuur is de bij het betreffende lichaamsdeel in bepaalde omstandigheden horende evenwichtstemperatuur. In de omstandigheid van ziekte kan een verhoogde evenwichtstemperatuur nodig zijn (koorts). In de omstandigheid van vrieskou kan het relatief koel laten van de niet vitale buitenste lichaamsdelen nodig zijn (onderkoeling).

Om continu terug te kunnen keren naar de normale temperatuur, sturen de hersenen via de binnenkomende temperatuurprikkels twee soorten evenwichtszoekende processen aan. Dat zijn de opwarmende en de afkoelende lichaamsprocessen, beide zowel onbewust als bewust.

Bewuste opwarmende lichaamsprocessen zijn bijvoorbeeld klappertanden en kippenvel tonen. Tot de onbewuste verkoelingsprocessen behoren het verwijden van huidporiën en het uitzweten van transpiratievocht.

Mensen en dieren met enig bewustzijn handelen ook doelgericht om zich op te warmen of af te koelen. Voorbeelden daarvan zijn handblazen, voetstampen en beschutting zoeken ter opwarming, en rustig aan doen (siesta houden) en zich luchtiger kleden ter afkoeling.

De zenuwuiteinden die de temperatuurprikkels detecteren, zitten over diverse lichaamsdelen verspreid. Het is een diffuus gelocaliseerd zintuig, net als nociceptie en proprioceptie.

Aan de buitenkant van het lichaam zijn het zenuwuiteinden in (vooral) de huid, het hoornvlies en het trommelvlies, en aan de binnenkant van het lichaam zijn het zenuwuiteinden in de organen en in het bewegingsapparaat. Ook binnen de hersenen, in de hypothalamus, bevinden zich temperatuur-receptoren die de temperatuur van het bloed meten.

Van deze locaties is de huid verreweg de belangrijkste voor de thermoceptie. Zowel omdat de huid het grootste orgaan is dat direct met de buitenwereld in contact staat, als omdat de huid omgekeerd ook het grootste orgaan is dat met de rest van het lichaam verbonden is. Door de directe verbinding met de buitenwereld kan via de huid snel veel informatie over de omringende temperatuur doorgegeven worden. En omgekeerd, door het grote oppervlak van de huid dat direct verbonden is met het lichaam kunnen ook veel verkoelende en verwarmende processen het effectiefst via de huid verlopen.

Gegeven de twee manieren waarmee een organisme kan terugkeren naar de normale temperatuur, namelijk opwarmen en afkoelen, zijn er logischerwijs twee soorten temperatuur-prikkels. Te weten warmte-prikkels bij temperaturen boven de normale lichaamstemperatuur en kou-prikkels bij temperaturen onder de normale lichaamstemperatuur.

Het lijkt op het eerste gezicht vreemd dat er ook opwarmingsprocessen opstarten als er warmte gedetecteerd wordt, en dat er tevens afkoelingsprocessen opstarten als er kou gedetecteerd wordt. Toch is dat nodig, en wel om 'doorschieten' naar te grote verwarming/verkoeling te voorkomen én om voorbereid te zijn op verwarming/afkoeling die het organisme zelf bewust zou kunnen gaan toepassen.

Een reden dat dit samenspel ingenieus te noemen is, ligt erin dat de hersenen de opwarmende en afkoelende gevolgen van de eigen aangestuurde opwarmings- en afkoelingsprocessen op zichzelf ook weer detecteren en meewegen als doorgegeven warmte- en kou-prikkels.

Ook ingenieus is de wijze waarop het af te koelen of op te warmen organisme rekening houdt met de toestandsfase van de fysieke omgeving. In een heet bad helpt het niet veel om te gaan zweten, omdat het zweet onder water niet verdampt, en dus ook geen warmte aan lichaam onttrekt. Lopend in de woestijn en tijdens het sporten loont transpireren veel meer. De hersenen interpreteren de effectivteit van bepaalde opwarmings- en afkoelingsprocessen en benadrukken vervolgens de effectiefste processen, die optimaal bij de omgevingstoestand aansluiten.

Tot slot zorgt het lichaam voor een voortdurend kou- of warmte-gevoel bij temperaturen buiten een bepaalde bandbreedte rond de normale temperatuur. Dit, opdat het organisme compenserende handelingen gaat verrichten. Bij temperatuurafwijkingen binnen de bandbreedte bemerkt het organisme die afwijkende temperatuur alleen even bij het veranderen naar die temperatuur. Daarna voelt het snel weer comfortabel aan, omdat het lichaam de iets bovennormale of de iets benedennormale temperatuur prima kan doorstaan met onbewust aangestuurde verkoelings- en verwarmingsprocessen.


</doc>
<doc id="1467706" url="https://nl.wikipedia.org/wiki?curid=1467706" title="Harry Stack Sullivan">
Harry Stack Sullivan

Harry Stack Sullivan (Norwich (New York), 21 februari 1892 - Parijs, 14 januari 1949) was een Amerikaanse psychiater, psychoanalyticus en psychotherapeut.

Sullivan is vooral bekend vanwege zijn adagium "We are all much more human than otherwise..." waarmee hij wilde aangeven dat mensen met psychiatrische problematiek slechts kwantitatief en niet kwalitatief anders zijn dan andere mensen. Zij lijden volgens Sullivan niet onder een ziekte maar hebben problemen als ieder ander, zij het in grotere mate. Eén van zijn volgelingen in Nederland is de psychiater Jan Foudraine, die hem veelvuldig citeert in zijn standaardwerk uit de jaren 70, "Wie is van hout".

Sullivan leverde een grote bijdrage aan de psychotherapie doordat hij een belangrijke rol toekende aan interpersoonlijke relaties, ofwel het sociaal netwerk van het individu. Hiermee nam hij als een van de eerste psychotherapeuten afstand van Freud, die bij het ontstaan en de behandeling van psychiatrische problemen met name focuste op intrapsychische conflicten.


</doc>
<doc id="1467992" url="https://nl.wikipedia.org/wiki?curid=1467992" title="Basion">
Basion

Het basion is een punt op het achterhoofdsbeen, gelegen op het midden van de voorrand van het foramen magnum. Het middelste punt aan de achterste rand van het achterhoofdsgat wordt opisthion genoemd.

Het basion wordt veel gebruikt door biologisch en paleoantropologen bij craniometrie.


</doc>
<doc id="1468139" url="https://nl.wikipedia.org/wiki?curid=1468139" title="Draadloze tampon">
Draadloze tampon

Een draadloze tampon (ook wel sponstampon) is een tampon zonder touwtje. Ze zijn net als normale tampons bedoeld voor het absorberen van het menstruatiebloed tijdens de menstruatie. De tampons lijken qua uiterlijk wel een beetje op een klein sponsje.

De tampons worden in de vagina gedragen en sluiten de baarmoedermond af, zodat geen bloed in de vagina terechtkomt. Omdat de tampons geen touwtje hebben en ver naar achter in de vagina geplaatst worden, hoeven ze net als de softcup, niet verwijderd te worden tijdens het vrijen. De tampons beschermen niet tegen soa en zwangerschap.

Tijdens het dragen zijn de tampons niet zichtbaar. Hierdoor wordt dus bijvoorbeeld ook een saunabezoek mogelijk. De tampons kunnen ook tijdens zwemmen en andere sporten gebruikt worden.

Sommige merken verkopen de tampons in een dry (droog) en een wet (nat) variant. De wet variant is vochtig verpakt en kan direct worden ingebracht. Bij de dry variant kan de gebruikster een glijmiddel gebruiken bij het inbrengen.

Sommige merken hebben een inkeping, waardoor het verwijderen gemakkelijker wordt. De tampons worden met de vinger in en uit de vagina gebracht.



</doc>
<doc id="1468197" url="https://nl.wikipedia.org/wiki?curid=1468197" title="Cyanogeenbromide">
Cyanogeenbromide

Cyanogeenbromide is een pseudohalogeen-verbinding met als brutoformule CNBr. De stof komt voor als kleurloze, naaldvormige en vluchtige kristallen en wordt vaak gebruikt voor het modificeren van biopolymeren, eiwitten en peptiden op specifieke plaatsen te splitsen en als uitgangsstof voor de synthese van tal van andere stoffen.

Cyanogeenbromide kan bereid worden via de oxidatie van natriumcyanide met dibroom, waarbij cyanogeen als intermediair optreedt.

Een alternatieve methode is de oxidatie van een thiocyanaat met dibroom:

Hoewel de formule doorgaans genoteerd wordt als CNBr, is het broomatoom eigenlijk via een enkele binding met koolstof verbonden (en dus niet aan stikstof). Tussen koolstof en stikstof bevindt zich een drievoudige binding, kenmerkend voor een cyanide. De verbinding is lineair en tamelijk polair. De polariteit van de verbinding heeft tot gevolg dat het zowel in water als in polaire organische oplosmiddelen oplosbaar is. Spontane ionisatie bij oplossen in water treedt niet op.

Cyanogeenbromide wordt vooral gebruikt om eiwitten te immobiliseren of in kleinere stukken te splitsen door de peptidebinding te verbreken. De stof wordt ook gebruikt om cyaanamides of andere stoffen te bereiden.

Cyanogeenbromide wordt vaak gebruikt om eiwitten te immobiliseren door ze te koppelen aan bijvoorbeeld agarose. Het product wordt als drager in de affiniteitschromatografie toegepast. Vanwege de eenvoud van de procedure en de zeer milde pH-omstandigheden is dit de meest toegepaste methode om deze drager te maken. Cyanogeenbromide reageert met de hydroxylgroepen in de agarose, waarbij cyanaatesters en imidocarbonaten gevormd worden. Deze groepen reageren met primaire amines in eiwitten, waarbij de koppeling tussen eiwit en agarose ontstaat.

Omdat de cyanaat-esters reactiever zijn dan de cyclische imidocarbonaten, reageert het grootste deel van de aminogroepen met de ester tot isoureumderivaten. Slechts een klein deel van de imidocarbonaten wordt omgezet tot gesubstitueerde imidocarbonaten.

De grootste nadelen van deze methode worden gevormd door de toxiciteit en de gevoeligheid voor oxidatie van cyanogeenbromide. Bovendien wordt tijdens het proces een koppeling aan agarose gerealiseerd via een isoureumbinding. Deze groep is bij neutrale pH positief geladen en daardoor instabiel. Het gevolg is ook dat isoureumderivaten zich als (zwakke) anionwisselaars gedragen.

Door cyanogeenbromide worden eiwitten gehydrolyseerd op peptidebindingen waarvan het koolstofatoom afkomstig is van een methionine-residu. Deze reactie wordt gebruikt om de grootte van polypeptiden te verminderen en in sequencing.

In cyanogeenbromide wordt het koolstofatoom aan beide zijden door een elektronegatief element geflankeerd. De elektronendichtheid op broom en stikstof is daardoor groter, op koolstof juist kleiner dan gewoonlijk. Hierdoor is dit koolstofatoom veel elektrofieler dan normaal. Het koolstofatoom is gevoelig voor een nucleofiele aanval van het zwavelatoom (dat door zijn uitgebreide elektronenstructuur een zeer goed nucleofiel is). De eerste stap is een S2-reactie, waarbij het zwavelatoom uit methionine een binding met het koolstofatoom van cyanogeenbromide vormt en broom uiteindelijk als bromide (een goede leaving group) de molecule verlaat.

De volgende stap is de vorming van een vijfring via de uitstoting van methylthiocyanaat en vorming van een carbokation. Een zesring zou uiteindelijk leiden tot de vorming van een dubbele binding tussen koolstof en stikstof in de ring. De dubbele binding in de ring zou tot een starre en minder stabiele structuur opleveren. De vorming van de vijfring heeft tot gevolg dat de dubbele binding buiten de ring ligt, hetgeen de ringstructuur soepeler maakt.

In zuur milieu ontstaat een alcoholfunctie op het koolstofatoom naast het positief gelading stikstofatoom, hetgeen leidt tot een intramoleculaire protontransfer. Dit heeft tot gevolg dat de binding tussen koolstof en stikstof gebroken wordt.

Hoewel een zwavelatoom het uitgangspunt is voor de nucleofiele aanval op het koolstofatoom, betekent dit niet dat het zwavelatoom in cysteïne zich op dezelfde wijze gedraagt als dat in methionine. Bij reactie van cyanogeenbromide met een cysteïnezwavel zal het bromide-ion het gevormde adduct deprotoneren, waardoor zwavel geen lading meer draagt. Het bèta-koolstofatoom van cysteïne zal veel minder elektrofiel zijn, waardoor de reactie van het adduct met water op de meest elektrofiele plaats (het stikstofatoom) leidt tot vorming van cyaanzuur en (onveranderd) cysteïne.

De reactie waarbij proteïnen onder invloed van cyanogeenbromide gesplitst worden, verloopt onder invloed van 0,1 mol/L HCl of 70% mierenzuur. Dit zijn de meest gebruikte manieren. Het voordeel van zoutzuur boven mierenzuur is dat mierenzuur aanleiding kan geven tot de vorming van formiaat-esters, die interfereren met de identificatie van de eiwitten. Aan de andere kant heeft mierenzuur het voordeel dat veel proteïnen er in oplossen. Daarnaast wordt in zoutzure oplossingen methionine makkelijker dan in mierenzuur tot een sulfoxide geoxideerd. Het sulfoxide is ongevoelig voor de reactie met cyanogeenbromide. De reden hiervan kan zijn dat mierenzuur zelf een reductor is.

Als alternatieven worden soms guanidine of ureum in zoutzuur gebruikt. Deze zijn in staat de proteïne-ketens open te vouwen, waardoor methionine beter bereikbaar wordt voor cyanogeenbromide.

Opgemerkt moet worden dat water noodzakelijk is om de intermediaire iminolactonbinding te verbreken. In mierenzuur verloopt deze reactie sneller bij stijgende waterconcentraties (lagere concentratie mierenzuur) bij de splitsing van Met-Ser- en Met-Thr-bindingen, omdat de grotere hoeveelheid water beter in staat is de intramoleculaire reactie van het imine met de hydroxylgroep in de zijketens van die aminozuren te blokkeren.

Als methionine in de proteïneketen gevolgd wordt door serine of threonine kunnen zijreacties optreden die wel het methionine-zwavelatoom verwijderen, maar geen aanleiding geven tot splitsing van de eiwitketen. Normaal gesproken zullen, als het iminolacton eenmaal gevormd is, water en zuur met het imine reageren tot een homoserine-lacton en een nieuwe eindstandige aminegroep. De aanwezigheid van een hydroxylgroep of een thiolgroep leidt wel tot vorming van het homoserine, maar niet tot ketensplitsing.

Cyanogeenbromide heeft een groot aantal toepassingen in de synthetische organische chemie. Zoals bij de biochemische toepassingen, is ook in de organische synthese het elektrofiele karakter van het koolstofatoom de meest in het oog springende eigenschap van cyanogeenbromide. In de synthese van cyaanamiden en dicyaanamiden reageren primaire en secundaire amines met cyanogeenbromide tot mono- en di-alkylcyaanamiden, die vervolgens met amines en hydroxylamine omgezet kunnen worden in guanidines en hydroxyguanidines. In de von Braun-reactie reageren tertiaire amines met cyanogeenbromide tot digesubstituteerde cyaanamiden en een alkylbromide. Evenzo kunnen arylnitrilen, nitrilen, anhydriden en cyanaten op basis van cyanogeenbromide bereid worden.

Cyanogeenbromide is vochtgevoelig, maar kan onder droge omstandigheden bij 2 tot 8°C voor langere tijd opgeslagen worden.

Cyanogeenbromide is vluchtig en wordt snel opgenomen door de huid of in het maag-darmkanaal. Blootstelling met vergiftigingsverschijnselen kan dus optreden door inademen, inslikken of puur fysisch contact. De stof is acuut toxisch, maar geeft aanleiding tot een groot aantal, niet-specifieke verschijnselen. Blootstelling aan kleine hoeveelheden kunnen al tot de dood leiden.

Het onschadelijk maken van cyanogeenbromide in oplossingen met minder dan 60 g/L aan cyanogeenbromide (verdunnen indien noodzakelijk) gebeurt door het toevoegen van 1 mol/L natriumhydroxide en 1 mol/L natriumhypochloriet. In het basische natronloogmilieu wordt cyanogeenbromide tot cyanide en bromide gehydrolyseerd. Het cyanide wordt vervolgens door het hypochloriet geoxideerd tot het minder toxische cyanaation.

Deze reactie is zeer exotherm (−235 kJ/mol), tot zelfs explosief, en moet dus met de grootste voorzichtigheid uitgevoerd worden.




</doc>
<doc id="1468198" url="https://nl.wikipedia.org/wiki?curid=1468198" title="Lysol">
Lysol

Lysol is een huishoud-desinfectiemiddel voor algemene toepassing in schoonmaakmiddelen en als middel om ongewenste luchtjes tegen te gaan. De benaming "Lysol" is een samentrekking van "lysosoom" en "oplosmiddel". Het actieve ingrediënt in veel van de Lysol producten is benzalkoniumchloride. Lysol wordt op de markt gebracht door Reckitt Benckiser.

Het oorspronkelijk Lysol bevatte cresolen
en is in sommige delen van de wereld nog steeds in gebruik.
Lysolproducten die chloorfenol bevatten zijn nog steeds beschikbaar in de Verenigde Staten.

In 1918 adverteerde Lehn & Fink, Inc. tijdens de spaanse griep pandemie met Lysol als effectieve maatregel tegen het influenza virus. Alles wat met patiënten in aanraking was geweest moest behandeld worden met Lysol. Lysol werd jarenlang als product voor intiemhygiëne aangeprezen, en zelfs als middel voor anticonceptie bij gebruik van vaginale douche met lysoloplossing na geslachtsgemeenschap
De effectiviteit en veiligheid van lysol werd in de VS in advertenties aangeprezen door Europese "artsen". De American Medical Association kon bij onderzoek van de claims de geciteerde experts echter niet traceren, en constateerde geen effectiviteit op het gebied van anticonceptie.

Aangezien de verschillende lysolproducten sterk verschillende ingrediënten bevatten moet voor gebruik het etiket goed gelezen worden.




</doc>
<doc id="1468284" url="https://nl.wikipedia.org/wiki?curid=1468284" title="David Hawksworth">
David Hawksworth

David Hawksworth (1946) is een Britse mycoloog. 

Tussen 1983 en 1997 was hij directeur van het International Mycological Institute. Hij diende als voorzitter van de British Lichen Society (1986-1987), de British Mycological Society (1990) en de International Union of Biological Sciences (1994-1997). Hij is erevoorzitter van de International Mycological Association. Tussen 1996 en 1999 was hij lid van de Council of English Nature.

Hawksworth is hoogleraar in de biowetenschappen aan de University of Gloucestershire. Hij is tevens onderzoekshoogleraar aan de Complutense Universiteit van Madrid. Ook is hij onderzoeksmedewerker bij het Natural History Museum in Londen. Hij is gespecialiseerd in de diversiteit, systematiek en ecologie van schimmels, vooral van diegenen die onderdeel uitmaken van korstmossen. Hij heeft schalen ontwikkeld voor de bio-indicatie (met behulp van korstmossen) van luchtverontreiniging met zwaveldioxide . Ook houdt hij zich bezig met moleculaire fylogenie van schimmels. Voor de Organization for the Phyto-Taxonomic Investigation of the Mediterranean Area (OPTIMA) houdt hij zich bezig met schimmels in het Middellands Zeegebied. 

In 1978 was Hawksworth de eerste ontvanger van de Bicentenary Medal, een onderscheiding die de Linnean Society of London dat jaar instelde voor een bioloog die jonger is dan veertig jaar vanwege uitmuntende prestaties. In 1993 maakte de Mycological Society of America hem tot erelid. In 1996 benoemde de Britse koningin hem tot Commandeur in de Orde van het Britse Rijk vanwege zijn verdiensten voor de wetenschap. In 2002 kreeg hij de Acharius Medal van de International Association for Lichenology vanwege zijn verdiensten voor de lichenologie. 

Hawksworth is de hoofdredacteur van het wetenschappelijke tijdschrift "Biodiversity and Conservation". Hij is (mede)auteur van meer dan vijfhonderd wetenschappelijke artikelen en is (mede)auteur en redacteur van vijfenvijftig boeken, waaronder edities van het standaardwerk "Dictionary of the Fungi". Samen met Irwin Brodo schreef hij "Alectoria and Allied Genera in North America" (1977). Hawksworth draagt tevens bij aan de gegevens in de Index Fungorum. Hij heeft meer dan achthonderd botanische namen gepubliceerd. 



</doc>
<doc id="1468455" url="https://nl.wikipedia.org/wiki?curid=1468455" title="Iproniazide">
Iproniazide

Iproniazide ("iproniazidefosfaat") op de markt gebracht als Marsilid, Iprozid, Ipronid, Rivivol, Propilniazida) is een monoamino-oxidaseremmer (MAO-remmer) dat als antidepressivum werkzaam is. Iproniazide was rond 1952 ontwikkeld als middel tegen tuberculose, maar bleek onverwacht effectief tegen klinische depressie. In 1957 werd het hiervoor geregistreerd. Vanwege schadelijke effecten op de lever werd het middel uit productie genomen. In de jaren zestsig raakten de klassieke MAO-remmers als groep in diskrediet.


</doc>
<doc id="1468914" url="https://nl.wikipedia.org/wiki?curid=1468914" title="Plaque (vaatvernauwing)">
Plaque (vaatvernauwing)

Plaque is een opbouw van vetachtige stoffen aan de binnenkant van de bloedvaten. Plaquevorming treedt meestal op door ouderdom.

Tijdens het verouderen ontstaan er voortdurend kleine beschadigingen aan de bloedvaatwanden. Deze kleine stukjes worden normaal automatisch gerepareerd, maar als zo'n stukje niet gerepareerd wordt, kunnen er in de loop van tijd vetachtige stoffen aan de scheur kleven. Dit gebeurt vooral in slagaders, waarbij de stof cholesterol een belangrijke rol speelt. Eenmaal aangekoekt, groeit deze plek door en vernauwt zo het bloedvat.


</doc>
<doc id="1469197" url="https://nl.wikipedia.org/wiki?curid=1469197" title="Eosinofiele pustuleuze folliculitis bij kinderen">
Eosinofiele pustuleuze folliculitis bij kinderen

Eosinofiele pustuleuze folliculitis bij kinderen is een erg zeldzame huidaandoening bij baby's. Kenmerkend zijn pusteltjes die vooral in het haar en in het gezicht verschijnen. Romp en ledematen zijn vaak minder aangedaan. De pustels zijn steriele ontstekingen van haarzakjes ("haarfollikels"). De ontsteking gaat gepaard met relatief veel eosinofiele granulocyten, een bepaald soort afweercellen. Ook in het bloed kan vaak een stijging van het aantal eosinofiele granulocyten worden aangetoond. Meestal komen de huidafwijkingen in vlagen terug, gedurende de eerste levensjaren.
De pustels kunnen behandeld worden met corticosteroide-zalf.

Het ziektebeeld is nog onvolledig gekarakteriseerd, wat betreft diagnostische criteria en beloop



</doc>
<doc id="1469317" url="https://nl.wikipedia.org/wiki?curid=1469317" title="SNRI">
SNRI

De selectieve serotonine-en-noradrenaline-heropnameremmers (Engels: Selective Serotonin and Noradrenalin Reuptake Inhibitor, afgekort SNRI) zijn een subklasse in de groep van antidepressiva. Ze zijn nauw verwant aan de SSRI's, het verschil is dat naast de heropname van serotonine ook de heropname van noradrenaline fors wordt geremd. Daarom worden deze middelen ook wel "duale reuptake remmers" genoemd. Sommige van deze middelen remmen ook in mindere mate de heropname van dopamine. 

NB: In Amerikaanse bronnen wordt noradrenaline ook wel norepinefrine (norepinephrin) genoemd - hiermee wordt exact hetzelfde bedoeld, het zijn synoniemen. 

De werkingsmechanismen van deze beide families antidepressiva zijn zeer vergelijkbaar. In de wandelgangen wordt met de term "SSRI's" dan ook vaak de hele familie SSRI's en SNRI's bedoeld.

Een belangrijk voordeel van SNRI's en SSRI's is dat deze middelen aanzienlijk mildere bijwerkingen veroorzaken dan de 'klassieke' TCA's en MAO-remmers. Nadeel is de hogere prijs.

Zie voor meer achtergrondinformate SSRI.

Het is niet geheel duidelijk wanneer een SNRI te prefereren is boven een SSRI. Hier wordt doorlopend onderzoek naar gedaan, mede omdat de meeste SNRI's belangrijk duurder zijn dan SSRI's. Voorlopig is de meerwaarde van SNRI's onderwerp van discussie. Het bijwerkingenprofiel is vergelijkbaar. 


Bij klinisch opgenomen patiënten is het aannemelijk dat de SNRI's een goed alternatief zijn voor de TCA's (normaal de middelen van eerste keuze bij opgenomen patiënten).


Van Duloxetine is nog geen goedkopere generieke variant beschikbaar omdat de patenten op dit middel nog van kracht zijn. Duloxetine is in 2015 als generiek in NL op de markt gebracht. De merknamen kunnen per land verschillen.

SNRI's kunnen veel verschillende bijwerkingen veroorzaken, maar de ernst ervan valt meestal mee. De meeste gebruikers verdragen deze middelen goed. Na een aantal weken gebruik nemen bij de meeste patiënten de bijwerkingen af. De meest voorkomende bijwerkingen zijn:



zie ook


</doc>
<doc id="1469323" url="https://nl.wikipedia.org/wiki?curid=1469323" title="Evenwichtszin">
Evenwichtszin

Evenwichtszin is het vermogen van een organisme om lineaire versnelling en rotatie van zijn hoofd (of kop) waar te nemen.

De functie van de evenwichtszin is tweeledig. Ten eerste het bepalen van de driedimensionale positie van het hoofd bij het uitvoeren van een hoofdrotatie en ten tweede het bepalen van de versnelling/vertraging van het hoofd bij een lineaire beweging. Strikt gesproken weerspiegelt de naam van dit zintuig, evenwichtszin, dus niet wat het zintuig meet. Letterlijk zou het rotatiezin en versnellingszin genoemd kunnen worden. Het behouden van het evenwicht volgt uit samensmelting en verwerking van informatie uit meerdere andere zintuigen, zowel bij rotatie als bij versnelling.

Positiebepaling van het geroteerde hoofd heeft te maken met het gefocust moeten kunnen houden van de ogen op een bepaald doel en het in positie houden van de rest van het lichaam, terwijl het hoofd roteert. De informatie over de rotatiepositie van het hoofd, in combinatie met de proprioceptie van de positie van het hoofd ten opzichte van de hals, en tevens in combinatie met het gezichtsvermogen, geeft de hersenen de mogelijkheid om de juiste (oog-) spiergroepen aan te sturen om de lichaams- en oogpositie tijdens stilstand of beweging in de gewenste stand te handhaven of te veranderen.

Bepalen van de lineaire versnelling van het hoofd heeft te maken met de richtingsbepaling van het organisme ten opzichte van de bodem (dus ten opzichte van de zwaartekracht) teneinde de veranderende positie van het lichaam ten opzichte van te benaderen of te vermijden omgevingsobjecten te bepalen. Wie snel ergens op af loopt moet eerder afremmen dan iemand die langzaam ergens op af loopt. Ook deze functie wordt mede geholpen door zintuigelijke informatie van de proprioceptie en het gezichtsvermogen. Tevens helpt hier de tastzin mee, bijvoorbeeld bij het vaststellen van het contact van de voetzolen met de grond.


</doc>
<doc id="1469889" url="https://nl.wikipedia.org/wiki?curid=1469889" title="Articaïne">
Articaïne

Articaïne is een lokaal anestheticum dat wordt gebruikt in de tandheelkunde. Het wordt gemaakt door Septodont onder de merknaam "Septanest", en als Ultracain D-S door Sanofi-Aventis waarbij aan de articainehydrochloride 4% adrenaline is toegevoegd. Articaïne werd in 1976 toegelaten voor gebruik in Duitsland en niet lang daarna in de rest van Europa. Canada volgde in 1982 terwijl in de VS de FDA pas in 2000 het middel toeliet.

Vanwege het snelwerkende effect en goede doseerbaarheid is het een vervanger voor oudere middelen als novocaïne and lidocaïne. Articaïne is vanwege de aanwezigheid van een thiofeen-groep, een ester en amide groep een bijzonder anestheticum. Vanwege die amide-groep vindt het metabolisme plaats in de lever. Daarnaast resulteert de ester-groep in plasma metabolisme middels pseudocholinesterase waarmee het middel sneller wordt afgebroken en de toxiciteit verkleind wordt. De halveringstijd is ongeveer 30 minuten in tegenstelling tot 90 minuten voor lidocaïne.

Om interacties uit te sluiten is het nodig de tandarts in te lichten over gebruik van eventuele gebruikte medicatie. De SP variant kan nog lang nawerken. Bij overdosering is de inzet van zuurstof nuttig en eventueel diazepam (i.v.) ter voorkoming en behandeling van convulsies. In enkele gevallen kan de hartslag langzamer worden (bradycardie) en is assistentie van een arts noodzakelijk. 

Bij gebruik van articaïne voor een mandibulair zenuwblok treedt regelmatig lang aanhoudende tintelingen (paresthesie) op, althans veel vaker dan bij lidocaïne.

Articaïne wordt vaak toegepast bij tandartspatiënten waarbij lidocaïne onvoldoende werkt. Bovendien verdient articaïne in de onderkaak als lokaal anestheticum de voorkeur boven lidocaïne, omdat de onderkaak minder spongieus is, en articaïne beter diffundeert dan lidocaïne. Met articaïne kan een groter deel bestreken worden, terwijl met lidocaïne juist ook per kies verdoofd kan worden.


</doc>
<doc id="1470495" url="https://nl.wikipedia.org/wiki?curid=1470495" title="Carl Ferdinand Cori">
Carl Ferdinand Cori

Carl Ferdinand Cori (Praag, 5 december 1896 – Cambridge (Massachusetts), 20 oktober 1984) was een in Oostenrijk-Hongarije geboren Amerikaans biochemicus en Nobelprijswinnaar. In 1947 won hij samen met zijn vrouw Gerty Cori en de Argentijnse fysioloog Bernardo Houssay de Nobelprijs voor de Fysiologie of Geneeskunde voor hun ontdekking van de manier waarop glycogeen – een glucosederivaat – in het lichaam wordt afgebroken en opnieuw gesynthesiseerd als energiebron en -voorraad.

Cori was de zoon van Carl Isidor Cori, hoogleraar zoölogie aan de Universiteit van Praag, en Martha Lippich. Hij groeide op in Triëst, waar zijn vader directeur was van het Station voor Marinebiologie. Eind 1914 verhuisde de Cori-familie naar Praag, alwaar Cori naar de medische school van de Karelsuniversiteit Praag ging. Hier ontmoette hij Gerty Theresa Radnitz.

Cori werd gerekruteerd voor het Oostenrijk-Hongarijse leger, en diende in het skicorps. Later werd hij overgeplaatst naar een onderzoeksafdeling, waarvoor hij een laboratorium opzette in Triëst. Aan het eind van de oorlog had Cori ook zijn studie afgerond. Samen met Gerty studeerde hij in 1920 af. Datzelfde jaar trouwden de twee, waarna ze beide gingen werken in een kliniek in Wenen.

Cori werd uitgenodigd in Graz om samen te werken met Otto Loewi aan een onderzoek naar het effect van de nervus vagus op het hart. Loewi kreeg hiervoor in 1936 de Nobelprijs voor Fysiologie of Geneeskunde. Een jaar later kreeg Carl een positie aangeboden aan het Staatsinstituut voor de Study of Malignant Diseases (nu het Roswell Park Cancer Institute) in Buffalo, New York. Hij en zijn vrouw verhuisden daarom naar de Verenigde Staten. In 1928 werden de twee officieel Amerikaanse burgers.

Terwijl hij bij het instituut werkte, focuste Cori's werk zich op de stofwisseling van koolhydraten en de functie van enzymen in dierlijke weefsels. Zij ontdekten de glycolyse in gezwellen en isoleerden in 1936 glucose-1-fosfaat, bekend als de Cori-ester, wat leidde tot de ontdekking van het verloop van de katalytische omzetting van glycogeen in glucose door middel van het door hen ontdekte fosforylase. Dit leidde tot de definitie van de Cori-cyclus. Hiervoor kreeg Cori zelf de Nobelprijs in 1947.

In 1931 accepteerde Cori een positie aan de Washington-universiteit, aan de faculteit medicijnen. In 1942 werd hij hier hoogleraar biochemie. In 1946 won hij de Albert Lasker Award for Basic Medical Research.

Nadat Gerty in 1957 stierf, hertrouwde Carl met Anne Fitz-Gerald Jones. Hij bleef tot 1966 aan de Washington-universiteit, waarna hij met pensioen ging. Hierna ging hij naar de Harvard-universiteit, waar hij zich bezig ging houden met onderzoek naar genetica.



</doc>
<doc id="1470776" url="https://nl.wikipedia.org/wiki?curid=1470776" title="Orale glucosetolerantietest">
Orale glucosetolerantietest

De orale glucosetolerantietest (OGTT) is een test om de diagnose diabetes mellitus type II of zwangerschapsdiabetes te stellen. Men laat de patiënt gedurende 12 uur vasten (water/thee zonder suiker is toegestaan). In het ziekenhuis wordt dan de bloedglucose gemeten. Vervolgens laat men de patiënt een oplossing van suikerwater drinken met gestandaardiseerde hoeveelheid suiker. Daarna meet men op tijdstip 0 en na 2 uur de glucosewaarde in het bloed . Indien deze waarden de normaalwaarden overschrijden, kan men de diagnose diabetes stellen.
De waarde van deze test voor het vaststellen van diabetes is beperkt.


</doc>
<doc id="1470875" url="https://nl.wikipedia.org/wiki?curid=1470875" title="Walter Rudolf Hess">
Walter Rudolf Hess

Walter Rudolf Hess (Frauenfeld, 17 maart 1881 – Locarno, 12 augustus 1973) was een Zwitserse fysioloog, die in 1949 de Nobelprijs voor de Fysiologie of Geneeskunde won voor het in kaart brengen van de verschillende functies van middenhersenen. Hij deelde de prijs met António Egas Moniz, die de prijs voor een ander onderzoek kreeg.

Hess werd geboren in Oost-Zwitserland als zoon van Clemens en Gertrud (Fisscher Saxon) Hess. Van zijn vader, een docent natuurkunde, erfde hij een sterke interesse voor de wetenschap en van zijn moeder een sterke persoonlijkheid. Als student geneeskunde bezocht hij universiteiten in Lausanne, Bern, Berlijn, Kiel en Zürich. Hij behaalde zijn medische diploma aan de Universiteit Zürich in 1906, en volgde daarna een training tot arts en oogarts. In 1908 huwde hij Louise Sandmeyer met wie hij twee kinderen kreeg.

In 1912 verliet hij zijn lucratieve privépraktijk als oogheelkundige en ging zich met onderzoek bezighouden. Zijn voornaamste interesses waren de regulatie van de bloedstroom en de ademhaling. Als extra onderdeel van deze twee onderzoeksgebieden, begon hij de hersenen in kaart te brengen. Hierbij focuste hij zich vooral op het diencephalon, die de interne organen aanstuurt. In 1949 ontving hij de Nobelprijs voor de ontdekking van de functionele organisatie van de tussenhersenen als coördinator van de inwendige organen.

Van 1917 tot 1951 was hij professor en directeur van het Fysiologisch Instituut aan de Universiteit Zürich. 


</doc>
<doc id="1470980" url="https://nl.wikipedia.org/wiki?curid=1470980" title="Flurazepam">
Flurazepam

Flurazepam (merknaam Dalmadorm) is een geneesmiddel dat wordt verkocht als slaapmiddel. Het behoort tot de klasse van benzodiazepines. 

Na opname in de darm wordt flurazepam door de lever omgezet in de werkzame metabolieten, waarvan desalkylflurazepam en hydroxyethylflurazepam de belangrijkste zijn. Met name desalkylflurazepam heeft een lange halveringstijd van ongeveer 50 tot 100 uur. De metabolieten worden met de urine uitgescheiden.

Flurazepam heeft een zeer lange werkingsduur en is daarom in het geheel niet bruikbaar als slaapmiddel; reden waarom het rood staat in het Farmacotherapeutisch Kompas. Het wordt echter nog wel gebruikt door mensen die er niet meer mee kunnen en/of willen stoppen, omdat bij het stoppen ontwenningsverschijnselen kunnen optreden. Het middel dient zeer langzaam afgebouwd te worden.
Met name bij ouderen zal het middel zich gaan ophopen in het lichaam. Dit kan leiden tot vallen, wat bij ouderen extra riskant is.

Bij slaapproblemen zijn andere maatregelen nodig., ontwennen van langdurig "slaapmiddelen"gebruik kan daar één van zijn. Als tijdelijk (dagen tot weken) een slaapmiddel nodig is, verdienen middelen met een korte werking de voorkeur.


</doc>
<doc id="1471365" url="https://nl.wikipedia.org/wiki?curid=1471365" title="António Egas Moniz">
António Egas Moniz

António Caetano de Abreu Freire (Egas Moniz) (Avanca, 29 november 1874 – Lissabon, 13 december 1955) was een Portugees neuroloog, en de eerste Portugese Nobelprijswinnaar. Hij won in 1949 de Nobelprijs voor de Fysiologie of Geneeskunde "voor de ontdekking van het therapeutische effect van lobotomie". Hij deelde de prijs met Walter Rudolf Hess, die de prijs voor een ander onderzoek kreeg.

De toekenning van de Nobelprijs aan Moniz wordt tegenwoordig gezien als een van de meest controversiële toekenningen in de geschiedenis van de Nobelprijs. De door hem ontwikkelde methode wordt als barbaars gezien en wordt niet meer routinematig toegepast.

Moniz werd geboren in Portugal als zoon van Fernando de Pina Rezende Abreu en Maria do Rosario de Almeida e Sousa. Hij studeerde medicijnen aan de Universiteit van Coimbra, en daarna neurologie in Bordeaux en Parijs. In 1902 keerde hij terug naar de Universiteit van Coimbra als hoofd van het Departement van Neurologie. Een jaar later vertrok hij echter weer om een carrière in de politiek te beginnen. In 1918 werd hij minister van Buitenlandse Zaken. Tijdens de Eerste Wereldoorlog, in 1918 en 1919, was hij ambassadeur in Spanje. In die functie leidde hij de Portugese delegatie tijdens de Parijse vredesonderhandelingen in 1918 en ondertekende hij de Vrede van Versailles namens zijn land. Hij moest zijn politieke carrière als liberaal republikein opgeven toen in 1922 een meer conservatieve regering aan de macht kwam.

In 1921 verliet hij de politiek en keerde terug naar de Universiteit van Lissabon, waar hij tot 1944 professor neurologie was. In 1927 ontwikkelde hij cerebrale angiografie, een techniek om met röntgenstraling aderen en bloedvaten zichtbaar te maken door deze te injecteren met een mengsel met hoge dichtheid. Hierdoor konden artsen voor het eerst ook de bloedvaten zichtbaar maken op röntgenfoto's en zo verschillende neurologische, ziektes zoals tumoren, opsporen. Deze methode wordt vandaag de dag nog veel toegepast. Voor deze ontdekking kreeg hij de Osloprijs.

Na het bijwonen van het International Neurological Congress van augustus 1935, waar Carlyle F. Jacobsen en John Fulton op hun populair symposium de frontale kwab van een agressieve chimpansee "Becky" verwijderden om het gedrag ervan dusdanig te wijzigen dat het was ""[...]alsof het dier de vrolijkheidscultus van Elder Micheaux had betreden, en zijn zorgen bij de Heer had nagelaten!"", besloot Moniz de techniek uit te proberen op mensen. Op 11 november 1935 begon hij aan een reeks van 20 operaties. Een zwaar depressieve en aan achtervolgingswaanzin lijdende mevrouw M. van 63 jaar oud zou als eerste behandeld zijn geweest. Twee gaatjes werden geboord aan de zijkant van de schedel, waardoor via een injectienaald, alcohol werd ingespoten om de bestaande neurale verbindingen weg te branden. Twee maanden later werd mevrouw M. genezen verklaard van haar aandoeningen. Recentere gegevens van de vrouw zijn niet bekend.

In 1936 ontwikkelden Egas Moniz en zijn helper Almeida Lima voor het eerst een methode om het axon dat de thalamus verbindt met de prefrontale cortex te verbreken. Dit was de voorloper van lobotomie. De methode bleek goed bruikbaar bij de behandeling van mentale ziektes. In de tien jaar erop werd deze methode wereldwijd gebruikt. Dit onderzoek leverde Moniz naast de Nobelprijs nog tal van andere prijzen op.
In 1939 werd Moniz neergeschoten door een psychiatrische patiënt en werd hierbij getroffen in de ruggengraat, maar hij overleefde de aanslag en herstelde volledig. De patiënt gaf aan het niet eens te zijn met de lage dosis medicijnen die hij van Moniz kreeg.

António Egas Moniz stierf in 1955 aan de gevolgen van hematemese.



</doc>
<doc id="1471542" url="https://nl.wikipedia.org/wiki?curid=1471542" title="4-hydroxy-4-methylpentan-2-on">
4-hydroxy-4-methylpentan-2-on

4-hydroxy-4-methylpentan-2-on of diacetonalcohol is een organische verbinding met als brutoformule CHO. Het is een vloeistof die wordt gebruikt als industrieel oplosmiddel of als tussenproduct in de synthese van andere verbindingen.

4-hydroxy-4-methylpentan-2-on wordt bereid door de aldol-condensatie van twee moleculen aceton. De katalysator is een base (bariumhydroxide of actief alumina). Onderstaand proces stelt de synthese van methylisobutylketon (MIBK) voor. De eerste stap betreft de bereiding van 4-hydroxy-4-methylpentan-2-on:

Dehydratie van 4-hydroxy-4-methylpentan-2-on geeft het onverzadigde keton mesityloxide, dat verder kan omgezet worden tot het industrieel oplosmiddel methylisobutylketon door hydrogenering.

Door de hydrogenering van de ketongroep van diacetonalcohol verkrijgt men het diol hexyleenglycol.


</doc>
<doc id="1471556" url="https://nl.wikipedia.org/wiki?curid=1471556" title="2,3,7,8-tetrachloordibenzo-p-dioxine">
2,3,7,8-tetrachloordibenzo-p-dioxine

2,3,7,8-tetrachloordibenzo-"p"-dioxine (2,3,7,8-TCDD of TCDD) is een dioxine dat als ongewenst bijproduct ontstaat bij onvolledige verbranding van organisch materiaal. Het kan vrijkomen in het milieu tijdens het verbranden van fossiele brandstoffen, hout en industriële afvalstoffen. Het veroorzaakt chlooracne bij mensen, een zware acne-achtige aandoening.

Het is bekend als een ontwikkelingsvergif bij dieren, welke botafwijkingen, nierfalen en verminderde immuunsysteem in jonge dieren veroorzaakt als ze tijdens zwangerschap aan TCDD zijn blootgesteld. Medische studies hebben een relatie aangetoond tussen TCDD en sarcomatose, lymfeklierafwijkingen en maagkanker. TCDD is ook ingedeeld als een kankerverwekkende stof bij mensen.

TCDD wordt niet met opzet geproduceerd door de industrie. Het kan onopzettelijk worden geproduceerd in zeer kleine hoeveelheden tijdens het verbranden van (industriële) afvalstoffen en tijdens de productie van bepaalde chemicaliën. De enige huidige toepassing van TCDD is in chemisch onderzoek.

TCDD is een kleurloze vaste stof zonder kenmerkende geur, vrijwel onoplosbaar in water en met een verwaarloosbare dampdruk. De chemische formule voor TCDD is CHClO. Het is een van de polychloordibenzo-p-dioxinen; deze stoffen zijn zeer persistent in het milieu, en zijn wijd verspreid terug te vinden in zeer lage concentraties, in de orde van fg/m in lucht en ng/kg in de bodem. Ze hebben een hoge octanol-water-partitiecoëfficiënt, hetgeen betekent dat ze zich opstapelen in de voedselketen. Deze stoffen zijn gereguleerd door het Verdrag van Stockholm inzake persistente organische verontreinigende stoffen.

TCDD kan worden gevormd tijdens chloorbleekprocessen die bij pulp- en papierproductie voorkomen. In de productie van bepaalde gechloreerde organische chemicaliën zoals gechloreerde fenolen kan TCDD als bijproduct voorkomen.

De voornaamste bron van TCDD in de omgeving vormt het verbranden van fossiele brandstoffen (inclusief uitlaatgassen van auto's) en hout.

Aanzienlijke lagere concentraties TCDD worden gevonden in de natuur, inclusief de lucht, voedsel en grond. De blootstelling van mensen aan TCDD is vooral terug te voeren op de consumptie van voedsel zoals vlees, zuivel en vis.

TCDD is een van de giftigste stoffen die bekend zijn: 10 mg is al dodelijk voor een mens. In zulke concentraties komt TCDD bijna nooit voor, in Agent Orange bijvoorbeeld is het een sterk verdund bijproduct. Lagere concentraties kunnen echter nog steeds gevaarlijk zijn. De symptomen van TCDD zijn pas enkele weken na de blootstelling zichtbaar. Bij de mens kan het huiduitslag veroorzaken (chlooracne) en neurologische aandoeningen zoals lusteloosheid of depressie. Verder kan gewichtsverlies optreden. Met name de schildklier en de lever worden aangetast. TCDD beïnvloedt ook het erfelijk materiaal, wat kan leiden tot kanker of verminderde vruchtbaarheid.

TCDD kan zorgen voor teratogene, immunologische en carcinogene effecten. Enkele LD-waarden voor verschillende diersoorten zijn in onderstaande tabel te zien.

TCDD onderdrukt het immuunsysteem en beschadigt epitheelcellen in de cortex van de zwezerik. Het gevolg is dat T-cellen niet kunnen rijpen, waardoor men gevoeliger wordt voor infecties.

TCDD zorgt er waarschijnlijk voor dat de Ca-concentratie in de cel omhoog gaat, door de influx te bevorderen. Het gevolg is dat bepaalde endonucleasen geactiveerd worden, wat weer resulteert in apoptose van de thymocyten. De binding aan de AhR-receptor lijkt ook een rol te spelen in dit mechanisme, maar het precieze mechanisme is nog niet bekend.
Er bestaat een groot verschil in acute toxiciteit van TCDD per organisme. TCDD zorgt voor veel toxische effecten, waarvan een deel wordt veroorzaakt door de reactie met de AhR. Kanker, gewichtsverlies, afwijkingen bij de geboorte en hormonale effecten zijn enkele van deze toxische effecten.

De cavia is de gevoeligste soort, met een gevoeligheid die drie orden groter is dan die van de hamster. Toch lijkt dit niet te komen door verschil in de hoeveelheid AhR, aangezien de hoeveelheid in de lever van de cavia gelijk is aan die in de hamster. Het verschil in gevoeligheid zou kunnen ontstaat door een andere receptoraffiniteit, wat te zien is in muizenstammen. De C57Bl 6-muis heeft een grotere susceptibiliteit voor TCDD en andere polycyclische koolwaterstoffen, terwijl de DBA/2-muis een lagere respons vertoont. De oorzaak is dat het nonrespons-allel Ahd expressie geeft tot een eiwit dat de affiniteit voor bindende liganden als TCDD verlaagt.

Voor de mens zijn nog geen vergelijkbare gegevens beschikbaar, maar de algemene opvatting is dat de mens minder gevoelig is dan de meeste laboratoriumdieren.

Het belangrijkste kortetermijneffect van blootstelling aan hoge doses TCDD in de lucht is chlooracne, een zware acneachtige aandoening die zich kan ontwikkelen binnen maanden van eerste blootstelling.

Chlooracne is ook het belangrijkste effect bij lange termijn blootstelling aan TCDD bij mensen.
Dierproefonderzoek heeft haaruitval, gewichtsafname en een verzwakt immuunsysteem aangetoond bij orale blootstelling aan TCDD. Het Amerikaanse Agency for Toxic Substances and Disease Registry (ATSDR) heeft een chronisch oraal minimaal risico niveau (MRL) berekend van 1.10 milligram per kilogram lichaamsgewicht per dag, gebaseerd op neurologische effecten bij aapsoorten.
De MRL is een geschatte hoeveelheid aan dagelijkse blootstelling aan een dosis aan een chemische stof welke waarschijnlijk zonder noemenswaardig risico op kwaadaardige kankereffecten over een bepaalde tijd aan blootstelling. Blootstelling tot een niveau boven de MRL betekent niet dat een kwaadaardig effect zal optreden. De MRL wordt gebruikt door medici als referentiekader.

Uit de bestaande studies bij mensen met betrekking tot reproductie en ontwikkeling zijn nog geen (2008) algemene conclusies te trekken.
Voortplantingseffecten inclusief een verandering in sexhormonen, afnemende productie van sperma, en toename van miskraam zijn voorgekomen bij dieren die zijn blootgesteld aan TCDD.

Op basis van dierproeven en gegevens over mensen die blootgesteld waren aan de stof heeft de IARC in 1997 2,3,7,8-tetrachloordibenzo-"para"-dioxine ingedeeld als kankerverwekkend in klasse 1 (bewezen kankerverwekkend voor de mens). De blootstelling gebeurde bij producenten van herbiciden en bij het industrieel ongeval in Seveso in 1976. In de populatie die blootgesteld werd aan TCDD bij dit laatste ongeval is op lange termijn het aantal kankergevallen hoger gebleken dan verwacht; bij vrouwen bleek er een significant verband tussen het voorkomen van borstkanker en het TCDD-niveau in serum.

Het mechanisme van TCDD op moleculair niveau werkt vaak via de aryl hydrocarbon receptor (AhR). AhR bevindt zich in het cytosol en is gebonden aan een heat shock protein (HSP) en aryl hydrocarbon receptor-interacting protein (AIP). AhR heeft verschillende functionele domeinen: ligandbinding, DNA-binding, een domein voor transactivering, binding van HSP, dimerisatie en nucleaire import/export. De geassocieerde eiwitten werken als chaperonnes: ze zorgen ervoor dat AhR in het cytosol blijft zodat het niet kan binden aan DNA. Als dioxine (TCDD) de cel binnenkomt, bindt het aan het complex van AhR, HSP en AIP. Door deze binding dissociëren HSP en AIP van AhR en wordt het AhR-dioxinecomplex de kern in getransporteerd. Daar dimeriseert het met de AhR nuclear translocater (ARNT). Door de binding aan ARNT kan het AhR-complex aan verschillende genen binden. Voornamelijk bindt het AhR-dioxine-ARNT-complex aan de DNA-sequentie upstream van het CYP1A1-gen. Dit zorgt voor een verandering in de chromatinestructuur waardoor het DNA af te lezen is. Kort gezegd induceert de binding aan DNA de transcriptie van het CYP1A1-gen. Dit resulteert in een verhoogde mRNA-productie en synthese van het apoproteïne CYP1A1. Andere voorbeelden van genen die geactiveerd worden zijn CYP1A2 en CYP1B1.

Naast de synthese van CYP1A1 zorgt TCDD ook voor de inductie van de synthese van heem. Het is noodzakelijk dat de hoeveelheid heem verhoogd wordt als de productie van het apoproteïne CYP1A1 omhoog gaat. De combinatie van heem en het apoproteïne van CYP1A1 geeft een functioneel enzym.
De snelheidsbepalende stap in de heemsynthese, onder invloed van het enzym δ-aminolaevulinate synthetase, wordt geïnduceerd door TCDD. Dit is het resultaat transcriptie activatering van het gen dat codeert voor het enzym. Er wordt dus meer van het δ-aminolaevulinate synthetase geproduceerd waardoor de synthese van heem sneller gaat.

Als gevolg van de binding van heem in het nieuwe apoproteïne, neemt de heemconcentratie af wat leidt tot derepressie van het CYP1A1 gen. Dit gen zal een verhoogde mRNA-synthese laten zien wat weer leidt tot een hoger aantal nieuwe apoproteïne.

Het gevolg van TCDD is een veranderde genexpressie in de cel. Het verdere mechanisme is niet bekend.



</doc>
<doc id="1471619" url="https://nl.wikipedia.org/wiki?curid=1471619" title="Edward Calvin Kendall">
Edward Calvin Kendall

Edward Calvin Kendall (South Norwalk, 8 maart 1886 – Princeton, 4 mei 1972) was een Amerikaans scheikundige die, samen met Philip S. Hench en Tadeus Reichstein, in 1950 de Nobelprijs voor de Fysiologie of Geneeskunde won voor de ontdekking van de hormonen van de bijnierschors, hun structuur en functie.

Kendall werd geboren in South Norwalk, Connecticut, als jongste van de drie kinderen van de tandarts George Stanley Kendall en Eva Francis Abbott. Na de South Norwalk High School en de Stamford High School studeerde hij aan de Columbia-universiteit. Hier haalde hij in 1908, 1909 en 1910 respectievelijk zijn Bachelor, Master en Ph.D. in de scheikunde. 

Kendalls eerste baan na het behalen van zijn Ph.D. was als onderzoeker voor Parke, Davis and Company (het later Pfizer); zijn taak was het isoleren van een hormoon geassocieerd met de schildklier, thyroxine. Deze werd in december 1914 in zuivere toestand verkregen. Daarna zette hij tot 1914 zijn onderzoek voort bij het St. Luke's Hospital in New York. Dat jaar werd hij hoofd van de afdeling biochemie aan de Mayo Clinic in Pittsburgh, het jaar erop werd hij benoemd tot directeur. Naast zijn werkzaamheden aan de Mayo Clinic was hij vanaf 1916 ook hoogleraar aan de Universiteit van Minnesota.

Kendall maakte verscheidene belangrijke bijdragen aan de biochemie en geneeskunde. Zijn belangrijkste ontdekking was de isolatie van thyroxine, alhoewel dit niet het werk was waarvoor hij de meeste erkenning kreeg. Samen met collega's was hij betrokken bij de isolatie van peptide glutathion uit gist en bepaalde de structuur ervan. Hij isoleerde ook verscheidene steroïden van de bijnierschors; zes steroïden werden Compound A tot en met Compound F genoemd. De belangrijkste daarvan was Compound E, cortison, welke door Philip Hench werd toegepast in de behandeling van reumatoïde artritis. In 1950 verkreeg Kendall, samen met Hench en de Zwitserse scheikundige Tadeus Reichstein, hiervoor de Nobelprijs. Het jaar daarvoor mocht hij met Hench de Albert Lasker Award in ontvangst nemen.

Zijn carrière bij Mayo eindigde in 1951 toen hij de pensioengerechtelijke leeftijd bereikte. Hij ging naar de Princeton-universiteit waar hij gasthoogleraar werd op de faculteit biochemie. Hij bleef verbonden met Princeton tot aan zijn overlijden in 1972. Kendall was gehuwd met Rebecca Kennedy; samen hadden ze vier kinderen, drie zonen (Hugh, Roy en Norman) en een dochter (Elizabeth).



</doc>
<doc id="1471643" url="https://nl.wikipedia.org/wiki?curid=1471643" title="Philip Showalter Hench">
Philip Showalter Hench

Philip Showalter Hench (Pittsburgh, 28 februari 1896 – Ocho Rios, 30 maart 1965) was een Amerikaans arts, die in 1950 samen met Tadeus Reichstein en Edward Calvin Kendall de Nobelprijs voor de Fysiologie of Geneeskunde won. De drie kregen de prijs voor de ontdekking van de hormonen van de bijnierschors, hun structuur en functie. Dit hormoon kon goed worden gebruikt voor de behandeling van reumatoïde artritis.

De in Pittsburgh geboren Hench was de zoon van Jacob Bixler Hench (1863-1930) en Clara John Showalter (1865-1944). Hij had een oudere broer, een tweelingzus en nog een jongere zus. Hij studeerde aan het Lafayette College in Easton, Pennsylvania, waar hij in 1916 zijn Bachelor of Arts haalde. Hij diende in het medische korps van het Amerikaanse leger, en in het reservekorps om zijn medische opleiding af te maken. In 1920 studeerde hij af aan de Universiteit van Pittsburgh.

Onmiddellijk na het behalen van zijn medische graad bracht hij een jaar door als arts-assistent bij het St. Francis Hospital in Pittsburgh; aansluitend was hij werkzaam op de afdeling van reumatische ziektes van de Mayo Clinic. Reeds in 1926 werd hij hoofd van deze afdeling. Van 1947 tot 1965 was hij hoogleraar aan de Universiteit van Minnesota.

Bij de Mayo Clinic specialiseerde Hench zich in reumatoïde artritis en merkte op dat bepaalde lichamelijke veranderingen, zoals geelzucht en zwangerschap, de pijn verminderde bij patiënten met artritis. Samenwerkend met Edward Kendall ging hij op zoek naar de oorzaak hiervan en ontdekte hierin de rol van de bijschorsnierhormonen cortison en corticotropine (ACTH). Stoffen die een gunstig, doch tijdelijk effect, hadden op de behandeling van chronisch gewrichtsreuma. Voor dit werk verkreeg Hench in 1950 de Nobelprijs, een eer die hij deelde met Kendall en de Zwitserse scheikundige Tadeus Reichstein. Daarnaast werd hij samen met Kendall onderscheiden met de Albert Lasker Award (1949).

Hench huwde in 1927 Mary Genevieve Kahler. Samen hadden ze vier kinderen, twee dochters en twee zonen. Zijn zoon Philip Kahler Hench volgde in de voetsporen van zijn vader en studeerde ook reumatologie. Hench overleed aan een longontsteking toen hij op vakantie was in het Jamaicaanse Ocho Rios.



</doc>
<doc id="1472898" url="https://nl.wikipedia.org/wiki?curid=1472898" title="Gualtherus Johannes Kolff">
Gualtherus Johannes Kolff

Gualtherus Johannes Kolff (Rotterdam, 31 januari 1846 - Den Haag, 14 oktober 1918), oprichter van de Nederlandse Blindenbibliotheek.

Op twintigjarige leeftijd ging Gualtherus Kolff naar het Duitse Baden-Baden om aan te sterken, omdat hij een "zwak gestel" had. Het kuuroord deed hem geen goed. Hij liep er een oogontsteking op, die hem na een paar jaar volledig blind zou maken. De ziekte tastte op den duur ook zijn gehoor aan, waardoor hij tegen het eind van zijn leven zowel blind als doof was. Ook lopen lukte toen niet meer en Gualtherus werd afhankelijk van een rolstoel. Gualtherus werkte in eerste instantie onder de hoede van zijn familie: in de 'koffiemakelaardij' en sinds 1871 bij zijn broer Marie Henri die koopman was in lndië. Het zag ernaar uit dat hij, evenals zijn vader en broers - zijn andere broer was firmant bij Kolff & Witkamp - in het bedrijfsleven zou blijven. Zijn handicap zette hem echter op een geheel ander spoor. Toen zijn blindheid hem steeds meer beperkte, vertrok hij naar Frankrijk om zich te bekwamen in een nieuwe vaardigheid: het door de blinde onderwijzer Louis Braille (1809-1852) ontwikkelde blindenschrift. Terug in Nederland trok hij in bij zijn oudere zuster Henriëtte (1835-1927) in Den Haag. Daar sloot hij zich aan bij de zojuist ontstane 'brailleerbeweging', waarvan de leden bestaande literatuur omzetten in braille, onderwijs gaven en het braillesysteem onder de aandacht van lotgenoten brachten.
Gualtherus, die ongehuwd en financieel onafhankelijk was, stak al zijn tijd in de beweging. Zijn inspanningen leidden in 1891 tot de oprichting van de Nederlandse Blindenbibliotheek in Den Haag, een nog altijd bestaand instituut. Gualtherus was niet alleen oprichter, maar ook de eerste directeur.

Gualtherus richtte samen met een aantal lotgenoten de Nederlandse Blindenbond op. De stichting van de bibliotheek en deze bond zijn belangrijk geweest bij de emancipatie van blinde en slechtziende Nederlanders.
Gualtherus zette zich ook anderszins in voor zijn blinde medeburgers. Samen met zijn zuster Henriëtte Kolff richtte hij de Vereniging Kolff's Blindenfonds op. Het fonds verstrekte materiaal aan blinden, die daar hand- en knutselwerkjes van konden maken. Henriëtte richtte met haar broer de Stichting Blindenhulp op om blinden aan betaalde arbeid te helpen. Deze laatste activiteit had veel succes en kreeg na verloop van tijd financiële steun van de gemeente Den Haag. Gualtherus heeft zich tot aan zijn dood actief ingezet voor zijn lotgenoten in zijn woonplaats Den Haag.



</doc>
<doc id="1473444" url="https://nl.wikipedia.org/wiki?curid=1473444" title="Max Theiler">
Max Theiler

Max Theiler (Pretoria, 30 januari 1899 – New Haven, 11 augustus 1972) was een Zuid-Afrikaans-Amerikaans viroloog. Hij won in 1951 de Nobelprijs voor de Fysiologie of Geneeskunde voor zijn ontdekking van een vaccin tegen gele koorts.

Theiler werd geboren als jongste van vier kinderen van Arnold Theiler (1867-1936), een bacterioloog, en Emma Jegge Theiler. Beide ouders waren immigranten uit Zwitserland. Hij volgde onderwijs aan de Pretoria Boys High School, Rhodes University College en de Universiteit van Kaapstad. Daar studeerde hij in 1918 af. Hij verliet hierna Zuid-Afrika om door te studeren aan St Thomas's Hospital Medical School, King's College London en de London School of Hygiene and Tropical Medicine.

In 1922 kreeg hij zijn diploma in tropische medicijnen en hygiëne, en werd hij een licentiaat van de Royal College of Physicians. Theiler wilde graag een carrière in de onderzoekswereld. Daarom nam hij in 1922 een positie aan de Harvard-universiteit, aan de faculteit Tropische Medcijnen. Hij bracht hier jaren door met zoeken naar een vaccin tegen dysenterie en "rat-bite fever". Uiteindelijk werd hij assistent van Andrew Sellards, en begon met zijn onderzoek naar gele koorts.

In 1926 bewezen de twee dat de infectieziekte gele koorts niet werd veroorzaakt door de bacterie "Leptospira icteroides", zoals eerder werd beweerd door Hideyo Noguchi. In 1928 stelden ze vast dat het een flavivirus betrof dat door muggen werd verspreid. Tevens toonden ze aan dat de Afrikaanse variant en Zuid-Amerikaanse variant van gele koorts immonologisch identiek waren. Theiler liep bij het onderzoek zelf gele koorts op, maar herstelde en werd zo immuun voor de ziekte.

In 1928 trouwde Theiler met Lillian Graham. Samen kregen ze een dochter. Alhoewel hij in 1923 naar de Verenigde Staten was geëmigreerd en daar de rest van zijn leven verbleef vroeg hij nooit het Amerikaanse staatburgerschap aan.

In 1930 ging Theiler naar het Rockefeller-instituut in New York waar hij later directeur werd van het viruslaboratorium. Door onderzoek op muizen ontdekte Theiler dat een verzwakte versie van het virus mogelijk de sleutel vormde tot een vaccin. In 1937 slaagde hij erin een vaccin te maken, dat nog steeds wordt gebruikt. Tussen 1940 en 1947 produceerde het Rockefeller-instituut meer dan 28 miljoen dosis van het 17D-vaccin en maakte daarmee een einde aan gele koorts als belangrijkste ziekte. Van 1964 tot 1967 was Theiler hoogleraar epidemiologie en microbiologie aan de Yale-universiteit. In 1949 werd Theiler onderscheiden met de Lasker Award.

Max Theiler schreef mee aan drie boeken: "Viral and Rickettsial Infections of Man" (1948), "Yellow Fever" (1951) en "The Attropod-Borne Viruses of Vertebrates: An Account of The Rockefeller Foundation Virus Program 1951-1970" (1973, co-autheur Wilbur G. Downs). Hij schreef ook talloze papers voor "The American Journal of Tropical Medicine" en "Annals of Tropical Medicine and Parasitology".


</doc>
<doc id="1473673" url="https://nl.wikipedia.org/wiki?curid=1473673" title="Fritz Albert Lipmann">
Fritz Albert Lipmann

Fritz Albert Lipmann (Koningsbergen, 12 juni 1899 – Poughkeepsie (New York), 24 juli 1986) was een Duits-Amerikaans biochemicus. Hij was in 1945 een van de ontdekkers van coënzym A. Hiervoor kreeg hij in 1953 de Nobelprijs voor de Fysiologie of Geneeskunde. Hij deelde de prijs dat jaar met Hans Krebs, die de prijs voor een ander onderzoek kreeg.

Lipmann werd geboren in een Joodse familie als zoon van Leopold Lipmann en Gertrud Lachmanski. 

Hij studeerde medicijnen aan de Albertina-universiteit, de Humboldt-Universiteit Berlijn en de Ludwig-Maximilians-Universiteit München. In Berlijn studeerde hij in 1924 af. Daarna keerde hij terug naar Königsberg om chemie te studeren onder begeleiding van professor Hans Meerwein. In 1926 ging hij samenwerken met Otto Meyerhof aan het Kaiser Wilhelm Institute te Berlijn voor zijn Ph.D. proefschrift.

Vervolgens ging hij samen met Meyerhof naar Heidelberg waar hij verder onderzoek deed naar biochemische reacties in spieren. In 1930 keerde Lipmann terug naar Berlijn waar hij werkzaam was als onderzoeksassistent in het Fischer-laboratorium. In 1932 ging hij naar de Universiteit van Kopenhagen. Vanaf 1939 woonde en werkte Lipmann in de Verenigde Staten. 1949 en 1957 was hij professor biochemie aan de Harvard Medical School te Boston. Vanaf 1957 gaf hij les en deed onderzoek aan de Rockefeller-universiteit in New York.

Lipmanns voornaamste onderzoekingen betreffen biologische oxidaties. Zo ontdekte hij het belang van fosforylaties voor de stofwisseling van de cel (energie-overdacht middels adenosinetrifosfaat). In 1945 was hij mede-ontdekker van het coënzym A (Acetyl-CoA), een stof die in alle levende cellen aanwezig is en een sleutelrol speelt in de koolhydraatstofwisseling van cellen.


</doc>
<doc id="1473796" url="https://nl.wikipedia.org/wiki?curid=1473796" title="Syndroom van Donohue">
Syndroom van Donohue

Het syndroom van Donohue (ook gekend als Leprechaunisme) is een zeer zeldzame en ernstige genetische aandoening. De ziekte kent doorgaans een dodelijke afloop in het eerste levensjaar. Aangedane individuen hebben een defect in het gen dat codeert voor de insulinereceptoren. Het syndroom werd voor het eerst beschreven in 1948 door W.L. Donohue.

Faciale kenmerken van het syndroom van Donohue zijn laagstaande oren en dikke lippen. Daarnaast kenmerken patiënten zich door een vertraagde groei (reeds voor de geboorte), een vergrote clitoris en borsten bij vrouwen en een vergrote penis bij mannen.

De mutatie veroorzaakt een gestoorde werking van de insulinereceptor wat ertoe leidt dat patiënten insulineresistent zijn. Ten gevolge hiervan komen bij aanwezigheid van het syndroom hypoglykemie en hyperinsulinemie (hoge insulinewaardes in het bloed) voor. Een ander kenmerk van de ziekte is een sterk verminderd subcutaan vetweefsel.

Een veel mildere vorm van de ziekte, waarbij enige insulineresistentie voorkomt, is gekend. Bij deze vorm zijn zowel de groei als de vetverdeling normaal. Deze vorm wordt veroorzaakt door een minder ernstige mutatie van hetzelfde gen.


</doc>
<doc id="1473973" url="https://nl.wikipedia.org/wiki?curid=1473973" title="Selman Waksman">
Selman Waksman

Selman Abraham Waksman (Nova Pryluka, – Woods Hole, 16 augustus 1973) was een in Oekraïne geboren Amerikaans biochemicus en microbioloog. Zijn onderzoek naar organische verbindingen en hun verrotting leidde tot de ontdekking van streptomycine, het eerste effectieve antibioticum tegen tuberculose. Voor deze ontdekking kreeg hij in 1952 de Nobelprijs voor de Fysiologie of Geneeskunde.

In totaal heeft Waksmans werk geleid tot de ontdekking van meer dan 20 verschillende antibiotica.

Zolman Waksman werd geboren in het Keizerrijk Rusland (het huidige Oekraïne) als enig zoon van de Joodse ouders Jacob en Fradia (Londen) Waksman. Selmans enige zus overleed aan difterie toe hij negen jaar was. Omdat hij in 1910, kort na het verkrijgen van zijn diploma aan het Vijfde Gymnasium in Odesa, als jood niet tot de universiteit werd toegelaten emigreerde hij naar de Verenigde Staten. Daar kreeg hij zes jaar later de Amerikaanse nationaliteit en veranderde hij zijn voornaam van Zolman in Selman.

Waksman studeerde in Amerika aan het Rutgers College te New Brunswick, waar hij in 1915 afstudeerde met een Bachelor of Science (B.Sc.) in Landbouw. Hij studeerde door aan Rutgers, en kreeg het jaar erop een Master of Science (M.Sc.). Tijdens zijn studie werkte hij ook onder begeleiding van de Russische immigrant Jacob Goodale Lipman aan een onderzoek naar bodembacteriologie. In 1918 haalde Waksman zijn Doctor of Philosophy aan de Universiteit van Californië, Berkeley.

Na zijn studie bleef Waksman werken aan de Rutgers-universiteit, bij het departement van Biochemie en Microbiologie. Hier ontdekte hij veel antibiotica waaronder actinomycine, patuline, streptothricine, streptomycine, griseine, neomycine, fradicine, candicidine en anderen. In 1930 werd hij er hoogleraar microbiologie en in 1949 directeur van het Instituut voor Microbiologie, een functie die hij tot aan zijn pensioen in 1958 vervulde. Selman Waksman stierf op 16 augustus 1973. Hij was sinds 1916 gehuwd met zijn jeugdliefde Bertha Deborah Mitnik, die in 1913 naar de Verenigde Staten was geëmigreerd. In 1919 werd jun enig kind geboren, Byron Halsted Waksman, die later een vooraanstaand hoogleraar pathologie werd aan de Yale-universiteit.

Waksman is vooral bekend door zijn studie naar rol van grondbacteria bij de afbraak van organisch materiaal, toegespitst op het verschijnel antibiose. Begin jaren ontdekte hij streptomycine, het eerste geneesmiddel dat effectief was tegen tuberculose. Voor het isoleren en het testen op proefdieren ervan riep hij de hulp in van Albert Schatz, een promotiestudent. Om besmetting met tuberculose te voorkomen werkte Schatz voornamelijk in een afgelegen kelder ingericht laboratorium, drie verdiepingen onder het kantoor van Waksman.

Later ontstond tussen Waksman en Schatz een juridische strijd over de patentrechten van streptomycine, waarbij Waksman en de Rutgers-universiteit bestreden dat Schatz een belangrijke rol had in de ontdekking en dus geen aandeel had in de rechten. In een rechtszaak werd Schatz in het gelijk gesteld en ontving alsnog een aanmerkelijk geldbedrag maar het was een pyrrusoverwinning – Schatz werd door de wettenschappelijk gemeenschap buitengesloten. In zijn autobiografie noemde Waksman Schatz zelfs niet bij naam maar refereerde hem als ""the gradute student"".

Pas in 1994, vijftien jaar na de ontdekking van streptomycine, kreeg Schatz eerherstel toen de Rutgers-universiteit hem de hoogste onderscheiding toekende, de Rutgers-medaille. Waksman was toen reeds twintig jaar daarvoor overleden.

Waksman ontving veel prijzen voor zijn werk na 1940. Behalve de Nobelprijs kreeg hij ook de Leeuwenhoekmedaille (1950), de Orde van de Rijzende Zon, aan hem gegeven door de keizer van Japan, en werd hij benoemd tot Commandeur in het Franse Legioen van Eer.

In 2005 werd Waksman vanwege zijn werk erkend als een ACS National Historical Chemical Landmark.

Selman Waksman was auteur of co-auteur van meer dan 400 wetenschappelijke papers, en verschenen er 28 boeken waaraan hij zijn medewerking aan had verleend.




</doc>
<doc id="1474721" url="https://nl.wikipedia.org/wiki?curid=1474721" title="Zeeuwse koorts">
Zeeuwse koorts

De Zeeuwse koortsen waren een gematigde vorm van malaria die op Walcheren voorkwam en in combinatie met besmettelijke infectieziekten in veel gevallen dodelijk verliep.

Van de 40.000 Engelse soldaten die in 1809 tijdens de Walcherenexpeditie Zeeland binnenvielen om Napoleon Bonaparte zo in de rug aan te vallen en het strategische Antwerpen te bedreigen waren er binnen enkele weken al 13.000 door deze ziekte geveld. Daarom werd de Grote Kerk van Veere zo veel mogelijk als lazaret ingericht. Nog datzelfde jaar 1809 trokken de Engelse troepen zich terug. Zij waren niet door de Fransen maar door de muskieten verslagen.

In de Grote Kerk van Veere stierven 1427 mannen in negen maanden tijd. Naar schatting zijn onder de Engelse troepen 4000 man aan de gevolgen van de Zeeuwse koorts overleden. Door gevechtshandelingen stierven minder dan 50 Engelse manschappen.


</doc>
<doc id="1474724" url="https://nl.wikipedia.org/wiki?curid=1474724" title="Spermabank">
Spermabank

Een spermabank is een opslagplaats voor geconserveerd sperma. Spermabanken zijn vaak gelieerd aan een ziekenhuis. Het opgeslagen sperma wordt gebruikt voor kunstmatige inseminatie met donorsperma (KID). Lesbische stellen, alleenstaande vrouwen en echtparen waarvan de man blijvend geen levende zaadcellen produceert, kunnen in aanmerking komen voor een KID-programma. Bij M/V-echtparen wordt een donor gezocht, die qua uiterlijk zo veel mogelijk overeen komt met de man die de opvoedende vader van het kind wordt. De zaaddonoren zijn gezonde mannen van 21 jaar of ouder zonder bekende erfelijke afwijkingen. Het aantal kinderen van dezelfde donor wordt beperkt gehouden. Zo wordt de kans dat kinderen van dezelfde donor elkaar later tegenkomen kleiner gemaakt. Dit zou namelijk kunnen leiden tot incest. 

De Amerikaanse (eu)geneticus Hermann Joseph Muller was de eerste die het idee van een spermabank lanceerde.

Sinds midden jaren zeventig ontstonden in Nederland diverse spermabanken, aanvankelijk zonder veel wetgeving en met geheimhouding van de donorgegevens.
Per 1 juni 2004 is er in Nederland een wet van kracht geworden aangaande donorinseminaties. Het belangrijkste gevolg hiervan is dat de donor niet meer anoniem is. Donorgegevens worden opgeslagen in een donorpaspoort en ondergebracht bij de Stichting Donorregister Kunstmatige Bevruchting. Een kind dat vanaf juni 2004 via donorinseminatie wordt verwekt kan vanaf 16-jarige leeftijd de gegevens van de donor opvragen.

In Nederland is betaald draagmoederschap verboden. Spermadonoren ontvangen enkel een ruime onkostenvergoeding.




</doc>
<doc id="1474730" url="https://nl.wikipedia.org/wiki?curid=1474730" title="John Franklin Enders">
John Franklin Enders

John Franklin Enders (West Hartford, 10 februari 1897 – Central Waterford, 8 september 1985) was een Amerikaans medisch wetenschapper en Nobelprijswinnaar. In 1954 won hij samen met Thomas Huckle Weller en Frederick Chapman Robbins de Nobelprijs voor de Fysiologie of Geneeskunde voor het ontdekken van een wijze om poliomyelitis virussen te kweken in een reageerbuis.

Enders was de zoon van John Östrom Enders, CEO van de Hartford National Bank, en Harriet Goulden Whitmore. Hij volgde zijn opleiding aan de Noah Webster School in Hartford en de St. Paul's School in Concord. Daarna ging hij korte tijd naar de Yale-universiteit, alvorens in 1918 lid te worden van de United States Air Force.

Na te zijn teruggekeerd uit de Eerste Wereldoorlog, maakte Enders zijn studie aan de Yale-universiteit af. Hij was op Yale lid van Scroll and Key en Delta Kappa Epsilon. In 1922 werd hij een zakenman in onroerend goed. Hij probeerde meerdere carrières uit, en koos uiteindelijk voor een studie in de biologische richting. Hij haalde in 1930 een Ph.D. microbiologie aan de Harvard-universiteit. Van 1930 tot 1946 bleef Enders verbonden aan Harvard als docent bacteriologie en immunologie. In 1946 werd hij gevraagd om een onderzoekslaboratorium voor besmettelijke ziektes op te zetten bij het Boston Kinderziekenhuis. Het was in dit laboratorium dat hij zijn belangrijkste werk uitvoerde naar virale ziekten.

In 1949 rapporteerde Enders, samen met Thomas Weller en Frederick Robbins, dat ze erin geslaagd waren om het virus van poliomyelitis "in-vitro" op weefselcultuurs te kweken. Later paste Jonas Salk de Enders-Weller-Robbins-techniek toe om grote hoeveelheden van het poliovirus te produceren, om vervolgens in 1952 een injecteerbaar poliovirus te ontwikkelen dat na klinische tests in 1954 beschikbaar kwam. 

In 1954, toen hij zijn Nobelprijs ontving, werkte Enders in het Kinderziekenhuis van Boston. Later, van 1956 tot 1967 was hij hoogleraar aan de Harvard Medical School. Samen met Peebles isoleerde Enders in 1954 het mazelenvirus van een elfjaar oude jongen, David Edmonston, en ontwikkelde – gebruikmaken van Salks techniek – hieruit een mazelenvaccin.

Naast de Nobelprijs werd Enders ook onderscheiden met de Albert Lasker Award for Basic Medical Research (1961) en de Presidential Medal of Freedom (1963). In 1960 werd hij genoemd in de groep Amerikaanse wetenschappers als TIME Person of the Year. Hij was gehuwd met Sarah Frances Bennette, met wie hij een zoon (John Östrom) en een dochter (Sarah) kreeg. Na het overlijden van zijn echtgenote in 1943 hertrouwde hij in 1951 met Carolyne B. Keane, die een zoon (William Edmund Keane) meebracht uit een eerdere relatie. Enders stierf op 88-jarige leeftijd.


</doc>
<doc id="1474749" url="https://nl.wikipedia.org/wiki?curid=1474749" title="Thomas Huckle Weller">
Thomas Huckle Weller

Thomas Huckle Weller (Ann Arbor, 15 juni 1915 – Needham, 23 augustus 2008) was een Amerikaans viroloog en Nobelprijswinnaar. In 1954 won hij samen met John Franklin Enders en Frederick Chapman Robbins de Nobelprijs voor de Fysiologie of Geneeskunde voor het ontdekken van een wijze om poliomyelitis virussen te kweken in een reageerbuis. 

Weller werd geboren als zoon van Carl Vernon Weller. Hij studeerde medische zoölogie aan de Universiteit van Michigan, waar zijn vader les gaf aan het Departement van Pathologie. Hij haalde zijn Master met een proefschrift over parasieten bij vissen.

In 1936 ging Weller naar de Harvard Medical School. In 1939 begon hij met zijn onderzoekswerk onder begeleiding van John Franklin Enders. Dankzij Enders raakte Weller betrokken bij onderzoek naar virussen en het vaststellen van infecties. In 1940 haalde Weller zijn MD. Hierna ging hij werken bij het kinderziekenhuis in Boston.

In 1942, tijdens de Tweede Wereldoorlog, werd Weller lid van het medische korps van het Amerikaanse leger. Hij werd gestationeerd bij het Antilles Medical Laboratory in Puerto Rico, alwaar hij de rang van majoor kreeg. Hij werkte in dit lab aan de departementen bacteriologie, virologie en parasitologie. Na de oorlog keerde hij terug naar het kinderziekenhuis. Hier voegde hij zich in 1947 bij J.F. Enders voor een nieuw onderzoek naar infectieziekten. Na verschillende leidinggevende posities te hebben gehad werd hij benoemd tot het hoofd van het Tropical Public Health Departement van de Harvard School of Public Health.

Naast zijn onderzoek naar polio, waarvoor hij de Nobelprijs won, droeg Weller ook bij aan de behandeling van schistosomiasis en Coxsackie-virussen. Hij was de eerste die erin slaagde de virussen die genitale herpes en waterpokken veroorzaken te isoleren.

In 1945 trouwde Weller met Kathleen Fahey. Samen kregen ze twee zonen (Peter Fahey en Robert Andrew) en twee dochters (Janet Louise en Nancy Kathleen). Thomas Huckle Weller stierf op 93-jarige leeftijd.



</doc>
<doc id="1474953" url="https://nl.wikipedia.org/wiki?curid=1474953" title="Eetverslaving">
Eetverslaving

Een eetverslaving is een psychische aandoening, een afwijking van het normale eetgedrag. Een eetverslaafde voelt een dwangmatige drang voor het innemen van meer voedsel dan normaal is voor de leeftijd, het geslacht en dergelijke. Net als bij elke andere verslaving is er sprake van een mentale afhankelijkheid van het middel, in dit geval voedsel. 

Mensen met een ernstige eetverslaving eten vaak bijna de hele dag door. Verslaving aan de koolhydraten (suikers) in de voeding is een grote boosdoener bij eetverslaving. Vanwege de veelal veel grotere energie-inname in vergelijking met het energieverbruik bestaat er een zeer grote kans op obesitas (vetzucht).



</doc>
<doc id="1474956" url="https://nl.wikipedia.org/wiki?curid=1474956" title="Frederick Chapman Robbins">
Frederick Chapman Robbins

Frederick Chapman Robbins (Auburn, 25 augustus 1916 – Cleveland, 4 augustus 2003) was een Amerikaans viroloog en pediater. In 1954 won hij samen met John Franklin Enders en Thomas Huckle Weller de Nobelprijs voor de Fysiologie of Geneeskunde voor het ontdekken van een wijze om poliomyelitis virussen te kweken in een reageerbuis.

Robbins werd geboren in Auburn, Alabama, als zoon van William Jacob Robbins (1890-1978), hoogleraar plantkunde, en Christina Faye Chapman (1889-1974). Hij studeerde aan de Universiteit van Missouri en de Harvard-universiteit waar hij in 1940 zijn M.D. behaalde. Als arts in opleiding was hij tot 1942 werkzaam in het kinderziekenhuis van Boston om vervolgens te dienen in het Amerikaanse leger. Als legerarts bij de geneeskundige troepen was hij gelegerd in Noord-Afrika en Italië. Hij deed vooral onderzoek naar infectieuze ziektes zoals hepatitis, tyfus en Q-koorts, onder supervisie van een laboratorium.

Na zijn diensttijd hervatte Robbins zijn training aan het kinderziekenhuis en voltooide dit in januari 1948. Aansluitend was hij tot 1950 werkzaam bij het National Research Council waar hij samenwerkte met Enders en Weller op het gebied van infectieziektes. Dit leidde tot de ontdekking van een methode om het poliovirus te kweken in een reageerbuis. Van 1952 tot aan zijn overlijden in 2003 was hij hoogleraar kindergeneeskunde aan de Case Western Reserve University in Cleveland. 

Hij was getrouwd met Alice Northrop, de dochter van Nobellaureaat John H. Northrop, met wie hij twee dochters kreeg: Alice Christine en Louise Enders.



</doc>
<doc id="1474963" url="https://nl.wikipedia.org/wiki?curid=1474963" title="Rinofoor">
Rinofoor

Een rinofoor (van het Griekse: "rhis", neus, genitivus "rhinos"; "phorein", dragen) is een puntige toren- tot kegelvormige extremiteit, die voorkomt bij de orde der zeenaaktslakken en dat dienstdoet als reuk- en smaakorgaan. Rinoforen komen meestal per 2 voor en liggen gesitueerd op de kop van de slak. Ze zijn opvallend gekleurd en meestal in dezelfde kleur als het gewei-achtige huidplooien achter aan de slak, de kieuwen.

Door de rinoforen kunnen zeenaaktslakken in het zeewater opgeloste chemische geurstoffen herkennen. De fijne structuur van deze organen en het grote oppervlak ervan zorgen voor een maximale prikkeling.

Om de rinoforen te beschermen tegen het opeten door allerlei roofdieren of andere beschadigingen, kunnen de meeste slakken hun 2 rinoforen in een klein zakje trekken, het "rinofoorzakje".


</doc>
<doc id="1474996" url="https://nl.wikipedia.org/wiki?curid=1474996" title="Hugo Theorell">
Hugo Theorell

Axel Hugo Theodor Theorell (Linköping, 6 juli 1903 – Stockholm, 15 augustus 1982) was een Zweeds biochemicus en Nobelprijswinnaar. In 1955 won hij de Nobelprijs voor de Fysiologie of Geneeskunde voor zijn onderzoek naar enzymen en hun activiteiten, in het bijzonder oxidatieve enzymen.

Theorell werd geboren als zoon van Thure Theorell en diens vrouw Armida Bill. Op driejarige leeftijd werd hij getroffen door poliomyelitis die hem gedeeltelijk verlamde, maar herstelde. Hij volgde zijn middelbare school aan Katedralskolan in Linköping, alwaar hij in 1921 afstudeerde. Daarna ging hij medicijnen studeren aan het Karolinska Instituut. In 1924 haalde hij zijn Bachelor of Medicine. Na zijn bachelor studeerde Theorell drie maanden bacteriologie aan het Pasteur Instituut in Parijs, onder professor Albert Calmette. In 1930 haalde hij zijn Master met een theorie over de lipiden van het bloedplasma. Na zijn master werd hij aangesteld als professor in fysiologische chemie aan het Karolinska Instituut.

Hij was ook tijdelijk hoofd van de researchafdeling van het Nobel Instituut. Daarmee was hij de eerste onderzoeker van dit instituut die de Nobelprijs kreeg. Zijn echtgenote Elin Margit Elisabeth Alenius was een professioneel pianiste; zelf was hij een talentvol violist. Uit het huwelijk (1931) werden een dochter (Eva Kristina, die reeds in 1935 overleed) en drie zonen (Klas Thure, Henning Hugo, Per Gunnar Töres) geboren.

Theorell besteedde zijn hele carrière aan onderzoek naar enzymen. Als eerste verkreeg Theorell in 1932 myoglobine in kristallijne vorm, een zuurstofbindende eiwit dat in grote hoeveelheden voorkomt in de spieren. Samenwerkend met Nobellaureaat Otto Warburg aan het Kaiser Wilhelm Instituut te Berlijn (1933-1935) ontdekte hij in gist een heldergeel enzym, en bepaalde daarna dat deze uit twee onwerkzame delen bestond: een niet-eiwit co-enzym (het gele riboflavine-5'-fosfaat) en een eiwit apo-enzym.

Zijn werk vormde de basis voor het onderzoek naar ADH-enzymen, die alcohol afbreken in de nieren. Hij ontwikkelde een bloedalcoholtest die lange tijd in Zweden en West-Duitsland werd gebruikt om de nuchterheid van vermoedelijk dronken automobilisten te meten. Voor zijn werk kreeg Theorell eredoctoraten aan universiteiten in Frankrijk, België, Brazilië en de Verenigde Staten.


</doc>
<doc id="1475040" url="https://nl.wikipedia.org/wiki?curid=1475040" title="André Frédéric Cournand">
André Frédéric Cournand

André Frédéric Cournand (Parijs, 24 september 1894 – Great Barrington (Massachusetts), 19 februari 1988) was een Frans-Amerikaanse arts en fysioloog. In 1956 kreeg hij samen met Werner Forssmann en Dickinson W. Richards de Nobelprijs voor de Fysiologie of Geneeskunde voor het aantonen hoe een katheter kan worden ingebracht in het hart, en het bestuderen van meerdere hartaandoeningen.

De in Parijs geboren Cournand was de zoon van de tandarts Jules Cournand en diens echtgenote Marguérite Weber Cournand. Hij studeerde aan het Lycée Condorcel, waar hij in 1912 zijn baccalaureus verkreeg, en aan de Faculté de Médecine van de Sorbonne alwaar hij in 1914 afstudeerde. Tijdens de Eerste Wereldoorlog diende hij in de loopgraven als legerchirurgijn. Begin jaren 1920 was hij werkzaam aan het Pasteur-instituut en promoveerde in 1930 aan de Universiteit van Parijs.

Cournand emigreerde in 1930 naar de Verenigde Staten, alwaar hij in 1941 de Amerikaanse nationaliteit kreeg. Gedurende het grootste gedeelte van zijn carrière was Cournand docent en vanaf 1951 professor aan het College van Artsen en Chirurgen van de Columbia-universiteit. Daarnaast werkte hij in Bellevue Hospital in New York.

Cournand voerde baanbrekend onderzoek uit naar de circulatie van bloed en voerde studies uit naar de oorzaak en behandeling van hart- en longziektes. Geïnspireerd door het eerdere pionierswerk van de Duitser Werner Forssmann ontwikkelde hij samen met Richards een techniek voor hartkatheterisatie welke gebruikt kon worden in het onderzoek en het diagnosticeren van hartziektes. Voor dit doel richtte hij samen met Richards het "Cardio-Pulmonary Laboratory" op, waar klinische onderzoekers uit de Verenigde Staten en andere landen werden opgeleid en aan de verdere ontwikkeling werkten van fysiologische methodes met betrekking tot hart en vaatstelsel.




</doc>
<doc id="1475139" url="https://nl.wikipedia.org/wiki?curid=1475139" title="Gerard van Swieten">
Gerard van Swieten

Gerhard van Swieten (Leiden, 7 mei 1700 - Schönbrunn (Wenen), 18 juni 1772) was een Nederlands arts en apotheker. Hij werd bekend als lijfarts van keizerin Maria Theresia van Oostenrijk. Ook was hij medisch adviseur van keizer Frans I Stefan.

Van Swieten werd geboren als zoon van Thomas van Swieten, notaris in de Breestraat te Leiden, en Elisabeth van Loo. Zijn moeder overleed reeds toen Van Swieten nog een kleine jongen was; zijn vader ontviel Van Swieten in 1712. De voogd die aan hem werd toegewezen liet hem berooid achter. Met het kleine deel van de erfenis van zijn ouders dat Van Swieten verkreeg, trok hij op zestienjarige leeftijd naar Leuven om filosofie en staatswetenschappen te studeren. Twee jaar later, in 1718, keerde hij terug naar zijn geboortestad om daar aan de Universiteit van Leiden chemie, farmacie en geneeskunde te gaan studeren. De beroemde Leidse arts Herman Boerhaave werd Van Swietens leermeester, en Van Swieten werd op zijn beurt een van Boerhaaves meest geliefde leerlingen. Zijn studie farmacie voltooide van Swieten in 1720. In 1725 promoveerde Van Swieten op een proefschrift over de bouw en functie van arteriën en hij vestigde zich als arts te Leiden. Daarnaast gaf hij privécolleges en verving hij Boerhaave op de universiteit bij diens afwezigheid.

Op 27 september 1729 trad Van Swieten in het huwelijk met Maria Lambertine Elisabeth Theerbeck de Coesfeld. Van Swieten betrok na zijn huwelijk een pand aan het Steenschuur te Leiden. Kort na de geboorte van zijn dochtertje in mei 1732 verhuisde het gezin naar een groter pand aan de Nieuwsteeg. Uit het huwelijk werden verder meerdere zonen geboren, waaronder Gottfried (1733, later Nederlands diplomaat en bekend als vriend van Wolfgang Amadeus Mozart). Vanwege zijn katholieke afkomst kwam Van Swieten niet in aanmerking om zijn leermeester Boerhaave na diens dood in 1738 als hoogleraar aan de universiteit op te volgen. Van Swieten was hierover verbitterd, maar Boerhaave, bekend met de onmogelijkheid voor katholieken om hoogleraar aan de Universiteit van Leiden te worden, droeg Van Swieten niet eens voor bij gesprekken over zijn opvolging. Omdat na Boerhaaves dood Van Swietens rol op de universiteit was uitgespeeld, legde hij zich toe op het becommentariëren van de werken van zijn leermeester ("Commentaria in Hermanni Boerhaave aphorismos de cognoscendis et curandis morbis"), dat uiteindelijk vijf delen zou gaan omvatten.

In 1742 overleed de toenmalige hofarts van de familie Habsburg, Jean Baptiste Bassand, die eveneens een leerling was geweest van Boerhaave en na zijn studie schriftelijk contact met hem bleef voeren. Van Swieten werd daarop gevraagd hem op te volgen, maar na twee dagen bedenktijd sloeg hij dit aanbod van keizerin Maria Theresia van Oostenrijk af. De keizerin nam echter geen genoegen met deze weigering en probeerde door nieuwe aanbiedingen, waarbij een hoog salaris en vergoeding van alle (verhuis)kosten in het vooruitzicht werden gesteld, Van Swieten te overreden om naar Wenen te komen. Van Swieten liet zich in 1744 overhalen om zich in Brussel te ontfermen over Maria Anna van Oostenrijk, die na een zwangerschap ernstig ziek was geworden. Hoewel hij haar niet kon genezen, won hij nog meer het vertrouwen van de keizerin en werd hij in juni 1745 alsnog in Wenen aangesteld als lijfarts van Maria Theresia van Oostenrijk. Tevens kreeg hij het beheer over de Hofbibliotheek, totdat deze in 1756 overging in handen van de universiteitsbibliotheek van de Universiteit van Wenen. Van Swieten werd belast met de in het slop geraakte medische opleiding op de universiteit. Hij was de oprichter van de Weense Medische School en besloot tot het inrichten van een botanische tuin en een scheikundelaboratorium in de Oostenrijkse hoofdstad, die hij liet beheren door de Leidenaar Nikolaus Joseph von Jacquin. Tussen 1745 en 1759 correspondeerde Van Swieten met de Zweedse botanicus Carolus Linnaeus in Uppsala over botanica. Hij wist vele beroemde hoogleraren naar Wenen te lokken, onder wie zijn studiegenoot Anton de Haen (1704-1776), Maximilian Stoll (1742-1788) en Leopold von Auenbrugger (1722-1809), waardoor de medische faculteit en de Universiteit van Wenen in aanzien groeiden. Ook de medische faculteiten in Praag en Freiburg ondergingen Van Swietens hervormingen. Op deze wijze introduceerde Van Swieten voor het eerst de klinische geneeskunde in het Habsburgse keizerrijk, gebaseerd op experimenten en observatie. Hiernaast was Van Swieten verantwoordelijk voor de hervorming van de Oostenrijkse gezondheidszorg. Hij was verantwoordelijk voor de werving van artsen voor de ziekenhuizen en voor in de Oostenrijkse provinciën.

Van Swieten hield zich bezig met de anatomie, de pathologie en de therapie van geslachtsziekten en was daarbij met name op zoek naar een betere behandeling voor syfilis.

Aan Van Swieten wordt de eerste beschrijving van episodische clusterhoofdpijn toegeschreven die volledig voldoet aan de diagnostische criteria opgesteld door de International Headache Society (IHS) in 1988, die hij beschreef in zijn "Commentaria in Hermanni Boerhaave aphorismos de cognoscendis et curandis morbis" (1745) en die hij succesvol met kinine zou hebben behandeld. Oudere beschrijvingen, die echter niet volledig aan de hiervoor genoemde criteria beantwoorden, worden toegeschreven aan Nicolaas Tulp (1641) en Thomas Willis (1672).

Van Swieten opperde ook het idee dat embolieën afkomstig uit het hart of de grote vaten verantwoordelijk konden zijn voor herseninfarcten.

Van Swieten schreef een handboek over de veelvuldig in het leger voorkomende aandoeningen en hoe deze konden worden behandeld. Dit boek werd, vanwege het mogelijke militaire belang, reeds in de jaren 50 en 60 van de 18e eeuw in allerlei talen vertaald, waaronder het Engels, Frans, Italiaans, Spaans en Portugees.

Naast zijn medische activiteiten was Gerard van Swieten ook actief als hervormer. Met name de censuur werd door hem anders georganiseerd. Hij verdreef de Jezuïeten die tot dan toe de censuur beheerden. De centralisatie in censuur die Van Swieten trachtte door te voeren was slechts ten dele succesvol. Hij probeerde verder wetenschappelijke en rationele aspecten te gebruiken in de beoordeling van literatuur.

Van Swieten verzorgde in zijn nieuwe thuisland ook een belangrijke rol in de strijd tegen het bijgeloof, in het bijzonder tegen het geloof in de vampier, waarover sedert 1720 continu vanuit dorpen in zuidoostelijk Europa werd bericht. Na het einde van de Turks-Venetiaanse Oorlog in 1718 waren enkele delen van het Ottomaanse Rijk, zoals Bosnië en het noorden van Servië, onderdeel geworden van het Habsburge Rijk. Via de vluchtelingen, die zich als wehrbauer in de nieuwe grensregio's vestigden, kwamen de vampierverhalen ook in het Duitstalige taalgebied terecht.

Daarop werd Van Swieten vanaf 1755 door Maria Theresa naar Moravië gestuurd, om de vampierverhalen op te helderen. Van Swieten zelf vond het bestaan van de vampier een mythe en een "barbarisme der onwetendheid", die hij met alle mogelijke middelen wilde ontkrachten. Hij onderzocht alle meldingen van contact met de vampier grondig en besloot dit onderzoek door een verslag, met de titel "Abhandlung des Daseyns der Gespenster" ("Vertoog over het bestaan van spoken"), uit te brengen waarin hij natuurlijke oorzaken als verklaring voor de verschijning van de vampier aandroeg. Zo was hij van mening dat de ongebruikelijke omstandigheden rond graven het gevolg waren van fermentatieprocessen en luchttekort. Kenmerkend voor zijn visie op de vampierfabels was een citaat uit het voorwoord van zijn verslag uit 1768: ""... dat de hele paniek uit niets anders ontstaan is, dan vanuit een ijdele angst, vanuit een bijgelovige lichtgelovigheid, vanuit een donkere en stormachtige fantasie, naïviteit en onwetendheid bij dat volk."" Andere artsen ondersteunden zijn theorie of droegen andere oorzaken aan voor de toegenomen sterfte in de Zuidoost-Europese dorpen, zoals epidemieën. Op grond van het verslag van Van Swieten vaardigde Maria Theresia een verbod uit tegen alle afweermaatregelen tegen de vampier die het volk gewoon was toe te passen, zoals spietsing, onthoofding en verbranding.

Door zijn strijd tegen het bijgeloof werd Van Swieten een voorbeeld voor de hoofdpersoon Van Helsing in de beroemde roman "Dracula" van de Ierse schrijver Bram Stoker.

Van Swieten werd door Maria Theresia verheven in de adelstand. Op 10 mei 1753 verkreeg hij het diploma dat hem veranderde in Freiherr. Als gevolg hiervan kwamen zijn nakomelingen in een overerfelijke Freiherrenstand.
Van Swieten zou stammen uit een oud Nederlands geslacht en een nakomeling in de twaalfde generatie zijn van Emerand van Swieten, die in 1230 samen met zijn echtgenote Catharine, de weduwe van Jean de Hoesen, genoemd is.

Het bijbehorend wapen van de Freiherren Van Swieten bestond uit achtereenvolgens drie, twee en één zilveren, met de krul naar beneden gerichte violen op een rode achtergrond. De zonen van Van Swieten verkregen de titel van Freiherr door vererving.




</doc>
<doc id="1475204" url="https://nl.wikipedia.org/wiki?curid=1475204" title="Werner Forssmann">
Werner Forssmann

Werner Theodor Otto Forssmann (alternatieve spelling Forßmann) (Berlijn, 29 augustus 1904 – Schopfheim, 1 juni 1979) was een Duitse arts en Nobelprijswinnaar.

Forssmann, geboren in Berlijn, was de zoon en enig kind van Julios en Emmy Hindenberg Forssmann. Na het Askanische Gymnasium in Berlijn besloot Werner, aangespoord door zijn oom die huisarts was net buiten Berlijn, om medicijnen te studeren aan de Friedrich-Wilhelms-Universiteit, alwaar hij in 1929 afstudeerde. Zijn thesis over de effecten van geconcentreerde lever op de behandeling van pernicieuze anemie, een kwaadaardige bloedarmoede, markeerde de wijze voor zijn latere experimenten omdat hij zichzelf als proefpersoon gebruikte. Na zijn afstuderen werkte hij bij een private vrouwenkliniek in Spandau voordat hij via familieconnecties een positie verwierf bij het Auguste-Victoria-Klinik, het huidige Werner-Forßmann-ziekenhuis, in Eberswalde.

Aan hem wordt de eerste aanbrenging van een katheter in een menselijk hart toegeschreven. Deze operatie werd door Forssmann in 1929 uitgevoerd, terwijl hij werkte in Eberswalde. Hij gebruikte zichzelf als proefpersoon voor de operatie. Hij plaatste een katheter in een ader van zijn eigen arm, en schoof deze vandaar in de rechter atrium van zijn eigen hart. Hij ging vervolgens meteen naar de radiologie-afdeling voor een röntgenfoto als bewijs. Hoewel hij om deze reden werd ontslagen bij een ander ziekenhuis, leverde het succes hem wel de Nobelprijs voor de Fysiologie of Geneeskunde op in 1956. Hij deelde de prijs met André Cournand en Dickinson Richards.

Forssmann was gehuwd met de arts Elsbet Engel. Uit het huwelijk werden vijf zonen (Klaus, Knut, Jörg, Wolf-George en Bernd) en een dochter (Renate) geboren.



</doc>
<doc id="1475282" url="https://nl.wikipedia.org/wiki?curid=1475282" title="Dickinson W. Richards">
Dickinson W. Richards

Dickinson Woodruff Richards, Jr. (Orange (New Jersey), 30 oktober 1895 – Lakeville (Connecticut), 23 februari 1973) was een Amerikaans arts en fysioloog. In 1956 kreeg hij samen met André Cournand en Werner Forssmann de Nobelprijs voor de Fysiologie of Geneeskunde voor het aantonen hoe een katheter kan worden ingebracht in het hart, en het bestuderen van meerdere aandoeningen aan het hart en de bloedsomloop.

Richards, geboren in Orange, was de zoon van de advocaat Dickinson Woodruff sr. en Sally (Lambert) Richards die een afstammeling was uit een lijn van drie generaties van artsen. Hij genoot zijn opleiding aan "The Hotchkiss School" in Lakeville. In 1913 ging hij naar de Yale-universiteit, waar hij Engels en Oud-Grieks studeerde en in 1917 afstudeerde. Datzelfde jaar ging hij bij het Amerikaanse leger waar hij artillerie-instructeur werd. Hij diende van 1918 tot 1919 als officier in Frankrijk.

Toen hij terugkeerde naar de Verenigde Staten, begon Richards aan een studie aan de medische faculteit van de Columbia-universiteit. Daar haalde hij in 1922 zijn Master, en in 1923 zijn Doctor of Medicine. Tot 1927 werkte hij bij het New York Presbyterian Hospital in New York. Daarna vertrok hij naar Engeland om te gaan werken bij het National Institute for Medical Research in Londen waar hij nauw samenwerkte met Henry Hallett Dale die een grote invloed had op zijn toekomstige onderzoek.

In 1928 keerde Richards terug naar het "Presbyterian Hospital" en begon met zijn onderzoek naar de fysiologie van de longen en het hart- en vaatstelsel. Hij werkte eerst onder prof. Lawrence Henderson van de Harvard-universiteit aan methoden om de longfunctie te bestuderen bij patiënten met een longaandoening.

Daarna ging hij samenwerken met André Cournand aan het Bellevue-ziekenhuis, met wie hij een techniek voor hartkatheterisatie ontwikkelde – geïnspireerd door het vroege werk van de Duitser Werner Forssmann. Daarnaast bestudeerden zij onder meer shock, hartfalen en aangeboren hartafwijkingen. Dit onderzoek leverde hun uiteindelijk de Nobelprijs op.

In 1945 verhuisde Richards zijn "Cardiopulmonary"-lab naar het Bellevue-ziekenhuis. In 1947 werd hij de Lambert-hoogleraar in de Geneeskunde aan de Columbia-universiteit. Tijdens zijn carrière diende hij ook als adviseur bij Merck Sharp and Dohme Company. In 1961 ging Richards met emeritaat bij zowel de universiteit als Bellevue.

Richard kreeg voor zijn werk vele onderscheidingen, waaronder de John Phillips Memorial Award van de American College of Physicians in 1960, de Trudeau Medal in 1968, en de Kober Medal van de Association of American Physicians in 1970. In 1963 werd hij benoemd tot Ridder in het Franse Legioen van Eer.

Richards huwde in 1931 met zijn laboratorium-assistente Constance Burrell Riley. Samen kregen ze vier dochters, Ida Elizabeth, Getrude Woodruff, Ann Huntingtoin en Constance Lord. Hij overleed in 1973 op 77-jarige leeftijd.


</doc>
<doc id="1475400" url="https://nl.wikipedia.org/wiki?curid=1475400" title="Daniel Bovet">
Daniel Bovet

Daniel Bovet (Fleurier, 23 maart 1907 – Rome, 8 april 1992) was een Italiaans farmacoloog. Hij is vooral bekend voor zijn ontdekking van antihistaminen, die de neurotransmitter histamine kan blokkeren. Deze worden gebruikt in allergie-medicijnen. Voor de ontdekking van antihistaminen en andere synthetische medicijnen kreeg hij in 1957 de Nobelprijs voor de Fysiologie of Geneeskunde. Verder hield hij zich bezig met chemotherapie, sulfapreparaten, het orthosympathisch zenuwstelsel en de farmalogie van curare.

Bovet werd geboren in Zwitserland als enig zoon van vier kinderen van Pierre (1878-1965) en Amy Babut Bovet (1878-1967). Zijn vader was hoogleraar psychiologie aan de Universiteit van Genève en, samen met Édouard Claparède, mede-oprichter van het Rousseau Instituut in Genève. Hij was een van de weinige mensen die het Esperanto als moedertaal leerde. In 1927 studeerde hij af aan de Universiteit van Genève en in 1929 ontving hij er zijn doctoraat in zoölogie en comparatieve anatomie.

Van 1929 tot 1947 werkte hij aan het Pasteur Instituut in Parijs. In 1947 vertrok hij naar het "Istituto Superiore di Sanità" (Superieur Instituut voor Gezondheid) in Rome. In 1964 werd hij professor aan de Universiteit van Sassari op het Italiaanse eiland Sardinië. Van 1969 tot 1971 was hij het hoofd van de Nationale Onderzoeksraad in Rome. In 1971 gaf hij deze positie op voor een baan als professor aan de Città Universitaria. In 1982 ging hij met zijn emeritaat.

Bovet was gehuwd met Filomena Nitti, de zus van de Italiaanse bacterioloog Federico Nitti. Hun zoon, Daniel Pierre Bovet, is hoogleraar informatica aan de Universiteit van Rome. Daarnaast hadden ze nog twee dochters.

Als jonge wetenschapper en voortbouwend op het werk van Gerhard Domagk, ontleedde Bovet en zijn collega's van het Pasteurinstituut de chemische verbindingen welke Domagks ontdekking vormde (Prontosil) en isoleerde hieruit het actieve bacteriedodende ingrediënt, sulfanilamide. Daarop volgend syntheseerde hij honderden andere gerelateerde verbindingen, richtte daarna zijn aandacht op allergische reacties en voerde duizenden experimenten uit voordat hij pyrilamine (mepyramine) ontwikkelde, de eerste praktische antihistaminicum.

Bovet deed verscheidene jaren onderzoek naar de traditionele mengsels die voor giftige indiaanpijlen gebruikt worden, en isoleerde de stof succinylcholine, een spierverslapper die tegenwoordig samen met anesthesie toegepast wordt bij bepaalde operaties. Aan het einde van zijn lange carrière besteedde hij aan onderzoek naar de wijze in waarop bepaalde ziektes de hersenenchemie beïnvloeden.


</doc>
<doc id="1475886" url="https://nl.wikipedia.org/wiki?curid=1475886" title="Marc Coucke">
Marc Coucke

Marc Coucke (Gent, 27 januari 1965) is een Vlaamse ondernemer en miljardair, die vaak in beeld komt als prominent figuur binnen de wielerformatie Etixx-Quick Step en binnen de voetbalwereld. In augustus 2013 werd hij hoofdaandeelhouder en voorzitter van eersteklassevoetbalclub KV Oostende.

Tijdens zijn humaniora studeerde Coucke aan het Sint-Barbaracollege in Gent. Daarna behaalde hij een licentiaatsdiploma Farmacie aan de Universiteit Gent en een postgraduaat Bedrijfsbeheer aan de Vlerick Leuven Gent Management School.

Hij slaagde erin om van het in 1987 door hem en studiegenoot Yvan Vindevogel opgerichte bedrijf Omega Pharma een beursgenoteerd bedrijf te maken, met een omzet van één miljard euro. Het bedrijf stelt drieduizend mensen tewerk en is actief in dertig landen. Oorspronkelijk verkochten de zaakvoerders zelf de door hen geproduceerde shampoo, van deur tot deur, aan de Vlaamse apothekers.

Omega Pharma maakte dertien jaar lang deel uit van de 20 bedrijven in de Bel20-aandelenkorf die de Brusselse index van Euronext bepaalt, tot Coucke eind 2011 het grootste deel van de aandelen opnieuw verwierf .

Met zijn investeringsmaatschappij "Couckinvest" beheert hij nog steeds meer dan een kwart van de aandelen van Omega Pharma. Na een korte sabbatical als voorzitter van de raad van bestuur, is hij sinds 11 maart 2008 weer actief als afgevaardigd bestuurder van het bedrijf.

Op zes november 2014 raakte bekend dat hij zijn bedrijf Omega Pharma verkoopt aan het Amerikaanse bedrijf Perrigo, voor een som van 3,6 miljard euro (inclusief alle schulden van Omega Pharma). Er was wat controverse omdat hij op de meerwaarde van 1,45 miljard euro zogezegd geen belasting hoeft te betalen. Initieel werd door de media over het hoofd gezien dat deze meerwaarde via een managementvennootschap werd gerealiseerd waardoor echter een roerende voorheffing van 25% moet worden betaald indien het voor persoonlijke doeleinden zou worden gebruikt. Echter ging hij dit naar eigen zeggen volledig investeren in nieuwe bedrijven om zo werkgelegenheid te creëren. Hij investeerde het in: de Oostendse bouwgroep Versluys, waarvan Coucke nu de helft van de aandelen bezit, het Luikse farmabedrijf Mithra Pharmaceuticals, het durfkapitaalfonds Volta Ventures, het farmabedrijf Pharco, het diergeneesmiddelenbedrijf Ecuphar en de start-up ondernemingen Midiagnostics en Uest, het bedrijf achter de slimme armband voor senioren 'Embracelet'.

Met zijn holding Alychlo heeft Coucke nog participaties in Fagron (3,38%), het Luikse biotechbedrijf MDxHealth (3,32%), Pairi Daiza (2,5%), Lotus Bakeries (2%), het beursgenoteerde koffieautomatenbedrijf Fountain (7,4%), ) en Option (obligaties).
In december 2008 kreeg Coucke opnieuw veel media-aandacht, deze keer minder positief. De lancering van de E-waves Phone Chip door Omega Pharma, waarbij Coucke persoonlijk de mediacampagne op gang trok, leverde veel scepsis op. De chip werd na enkele dagen uit de handel gehaald, Omega Pharma moest toegeven dat de werking van het product niet kon worden bewezen. Voor de pers werd dit als een persoonlijke blamage voor Coucke ervaren.

Coucke verwierf ook bekendheid door zijn sponsoring van allerlei sportploegen in het wielrennen, voetbal en basketbal. Met de merknamen Davitamon, Predictor, Silence en Omega Pharma steunde hij van 2005 tot 2011 de Belgische wielerploeg Lotto. Sinds 2014 is hij sponsor van de wielerploeg Etixx-Quick Step. Ook in de voetbalwereld werd Coucke actief als sponsor. In het seizoen 1998-1999 was Omega Pharma hoofdsponsor van KV Oostende, dat op dat moment in eerste klasse aantrad. In augustus 2013 kocht Coucke 60 procent van de aandelen van KV Oostende en werd daar mee hoofdaandeelhouder en voorzitter van de raad van bestuur van de club waar hij van kindsbeen af voor supportert. Voorzitter-manager Yves Lejaeghere bleef voor 30 procent eigenaar van de club. In juli 2014 verwierf Coucke ook het resterende deel van de aandelen en werd hij officieel voltijds voorzitter van KVO. Lejaeghere werd erevoorzitter. In 2014 verwierf Coucke ook 5 procent van de aandelen van de Franse voetbalclub Lille OSC waarvan hij shirtsponsor werd. In 2015 werd hij met Mithra ook sponsor van basketbalclub Castors Braine. Sinds 2014 werken heel wat clubs in de hoogste voetbalafdeling met voedingssupplementen van Etixx Sports Nutrition, een merk van Omega Pharma.

Marc Coucke was het hoofd van de jury van De Bedenkers, een televisieprogramma op één, waarin hij mee mocht beslissen welke uitvindingen over het potentieel beschikten om tot een succesvol product uit te groeien. In 2012 won hij het VTM-programma MasterChef.

Samen met Kamagurka richtte hij ook Kamacoucka op: een bedrijf dat de door Kamagurka in 2008 gecreëerde kunstwerken (366 in totaal, één per dag) van de "Kamalmanak" verkoopt, en ook op langere termijn in de kunstsector actief wil blijven. Ook dit initiatief leverde Coucke ruime mediabelangstelling op.

In 2015 werd hij ook nog zanger met het liedje "Het is weer Couckenbak".

In 2016 werd Coucke de hoofdpersoon van een strip over zijn eigen leven. In datzelfde jaar baseerde Merho in het "Kiekeboe"-verhaal "Gebroken zwart" een antagonist op Marc Coucke.

Marc Coucke is gehuwd en vader van twee dochters.


</doc>
<doc id="1476388" url="https://nl.wikipedia.org/wiki?curid=1476388" title="Qat (drug)">
Qat (drug)

Qat (ook wel: chewing khat, kat of mira) is een licht stimulerende drug. Qat is het blad van de gelijknamige plant (Catha edulis). Kauwen op de bladeren verdrijft vermoeidheid en honger. Het genotmiddel wordt al sinds de dertiende eeuw in Jemen, Somalië, Ethiopië en Kenia gebruikt.

In bovengenoemde landen, waar qat legaal wordt gekweekt en gebruikt, kan het percentage van de bevolking dat wel eens qat heeft gebruikt oplopen tot 80%. Het percentage regelmatige gebruikers varieert in deze landen tussen 20 en 60%, waarvan 17 tot 30% dagelijkse gebruikers zijn. Onduidelijk is hoeveel daarvan problematische gebruikers zijn.

Veelal zijn qatgebruikers man, moslim, rokend en hoogopgeleid. Qat wordt vaak in groepen gebruikt en vervult daar een sociale functie. Bij feesten of andere festiviteiten worden regelmatig qatsessies georganiseerd, vaak met specifieke rituelen en sociale codes omgeven en in speciaal daarvoor bestemde ruimtes. De functie van qatgebruik in dergelijke settings is vaak meer sociaal en als medium tot informatie-uitwisseling, dan dat het individuele psychische stimulatie tot doel heeft. In die zin is het vergelijkbaar met alcohol in niet-moslimlanden. Vrouwen hebben hun eigen sessies, maar minder frequent. Emigranten uit landen waar qatgebruik veel voorkomt ondervinden vaak legale problemen wanneer zij hun qatgebruik willen voortzetten na emigratie.

Een belangrijke plaats voor qatproductie en -export is het plaatsje Meru, gelegen aan de voet van Mount Kenya. Qat wordt vanuit Kenia over de gehele wereld geëxporteerd, voornamelijk naar geëmigreerde Somaliërs, Jemenieten, Ethiopiërs en Kenianen. Dit moet zo snel mogelijk gebeuren omdat de qat alleen vers gebruikt kan worden. Het belangrijkste psychoactieve ingrediënt cathinon is onstabiel en om deze reden consumeren qatgebruikers de plant het liefst vers. Als de plant 48 uur lang niet gekoeld bewaard is, bevatten de bladeren geen cathinon meer, maar uitsluitend nog cathine als psychoactief ingrediënt. Aan het begin van de 21e eeuw waren er wereldwijd naar schatting 10 miljoen qatgebruikers. 

De belangrijkste psychoactieve stof in qat is cathinon met amfetamineachtige eigenschappen. Het kauwen van qat wekt anderhalf tot vier uur na het kauwen euforie op met een energiek gevoel met verhoogde alertheid en zelfvertrouwen. De potentie van qat is minder dan de helft van amfetamine. Afhankelijk van de dosis leidt qatgebruik tot een verhoging van de ademhalingsfrequentie, lichaamstemperatuur, (systolische en diastolische) bloeddruk en hartfrequentie, pupilverwijding en een droge mond. Chronisch gebruik kan leiden tot slapeloosheid, anorexie, dysforie en concentratieproblemen. Na zeer intensief gebruik kunnen psychoses optreden na qatgebruik, deze verdwijnen weer enkele dagen na het stoppen van het gebruik, eventueel in combinatie met een antipsychoticum. Dergelijke psychoses zijn vooral beschreven onder emigranten die qat in een nieuwe, minder vertrouwde omgeving gebruiken.

Ontwenningsverschijnselen na intensief gebruik kunnen optreden, maar zijn relatief mild. Zo kunnen lethargie, milde depressie, lichte tremor en soms terugkerende nachtmerries optreden. 

Medische problemen die gerelateerd zijn aan qatgebruik zijn gastritis (mogelijk door de hoge concentratie tannines), evenals vertraagde maaglediging en constipatie. Onzeker is nog of er een effect is op de conditie van het tandvlees of op het risico op kanker van mond of keelholte. Er zijn aanwijzingen voor een negatief effect op het aantal, de mobiliteit en kwaliteit van spermacellen. Bij vrouwen die qat tijdens de zwangerschap gebruiken is een verhoogd risico op vroeggeboorte, maar niet op geboorteafwijkingen of een doodgeboren kind.

Het effect op de bloeddruk treedt vooral op bij incidentele gebruikers. Bij regelmatige gebruikers treedt waarschijnlijk toleratie op voor wat betreft het effect op de bloeddruk. Enkele studies wijzen op een verhoogd risico op een hartinfarct in de uren na qatgebruik.

Veelvuldig qatgebruik lijkt de zelfbeheersing te verminderen. Onderzoekers onder leiding van Dr. Lorenza Colzato lieten qatgebruikers een stopsignaaltaak uitvoeren. Ze moesten naar een beeldscherm kijken en op de juiste knop drukken zodra er een naar links of rechts wijzende groene pijl in beeld kwam. Als de kleur van die pijl direct na verschijnen in rood veranderde mochten ze juist niet drukken. Wat betreft reactiesnelheid en accuratesse bij de groene pijlen presteerden qatgebruikers even goed als niet-gebruikers, maar het kostte hen aanzienlijk meer moeite om zich in te houden als de pijl rood werd. Uit die resultaten concluderen de onderzoekers dat langdurig qatgebruik effect heeft op de inhibitie, het vermogen om prikkels te onderdrukken. Dat kan gevaarlijk zijn, want die verminderde zelfbeheersing heeft invloed op sociaal en persoonlijk functioneren. Het zou bijvoorbeeld roekeloos rijden of crimineel gedrag in de hand kunnen werken. De onderzoekers dachten dat het zelfs kon meespelen bij het opkomen van verslaving: hoe meer iemand zou gebruiken, hoe minder hij in staat zou zijn om zichzelf ervan te weerhouden te gebruiken.

Sinds 5 januari 2013 is de Nederlandse Opiumwet gewijzigd, waarmee qat ook illegaal werd in Nederland. De drug zou geestelijk en lichamelijk verslavend zijn en op langere termijn schadelijk kunnen zijn voor gebruikers. Op 10 januari 2012 stuurde minister Leers een brief naar de Tweede Kamer, waarin hij aankondigde dat qat op lijst II van de Opiumwet zou worden geplaatst. Separaat werd het rapport aangeboden: ‘Qatgebruik onder Somaliërs in Nederland’. Dat gebeurde na lang aandringen van de Tweede Kamer en van buurlanden. In een rapport vergeleek het RIVM in 2009 verschillende drugs, waaronder qat. De week na 5 januari 2013 werd op Schiphol een transport van 650 kilo onderschept. Voor die datum was Schiphol een grote aanvoerhaven met naar schatting 800.000 kilo per jaar. In een eerste proces bij de rechtbank te Breda op 16 mei 2013 werd 6 maanden gevangenisstraf geëist voor de invoer van ruim 600 kilo.


</doc>
<doc id="1476425" url="https://nl.wikipedia.org/wiki?curid=1476425" title="Anton de Haen">
Anton de Haen

Antonius de Haen ('s-Gravenhage, 8 december 1704 - Wenen, 5 september 1776) was een Nederlands arts, die als hoogleraar en als eerste directeur van de medische kliniek van de Universiteit van Wenen werd aangesteld.

De Haen had als katholiek weinig toekomst om zich aan de Universiteit van Leiden, waar hij zijn opleiding genoot, verder omhoog te werken. Hij werd naar Wenen gehaald op voorspraak van Gerard van Swieten, een studiegenoot van De Haen bij Herman Boerhaave. Van Swieten was reeds een klein decennium in dienst als lijfarts bij Maria Theresia van Oostenrijk toen De Haen in 1754 naar Wenen kwam om de eerste medische kliniek aldaar, bestaande uit slechts twaalf bedden (zes voor vrouwen, zes voor mannen) in het burgerziekenhuis, het in 1240 opgerichte "Bürgerspital", te leiden. Hij had echter het recht om vanuit alle Weense ziekenhuizen patiënten ten bate van het onderwijs naar zijn kliniek over te brengen. Geheel in de Leidse stijl van zijn leermeester Boerhaave deed Anton de Haen aan "bedside teaching"; zijn overtuiging was dat er meer geleerd werd door onderwijs aan het ziekbed dan in de collegebanken. Hij probeerde zo veel mogelijk overbodige doctrines buiten de medische praktijk te houden.
In 1756 werd hij als hoogleraar in de geneeskunde aangesteld aan de Universiteit van Wenen, waarna hij zich tot een van de meest invloedrijke medici in het Habsburgse Rijk ontwikkelde en door heel Europa erkenning kreeg voor zijn manier van onderwijs.

Naast het bijhouden van gedetailleerde casusbeschrijvingen van patiënten was De Haen een voorstander van post mortemonderzoek, om ziektebeschrijving met bevindingen bij autopsie in verband te brengen. Hij was een van de eerste artsen die de thermometer introduceerde in de geneeskunde en hij observeerde dat de temperatuur een waardevolle indicator voor ziekte en gezondheid was. Hij gebruikte de thermometer ook bij zijn onderwijs aan het ziekbed. De Haen beschreef de dagelijkse temperatuurschommelingen bij zowel gezonde personen als bij zieken en legde het verband tussen temperatuursveranderingen, trillen en een verhoogde hartslag. Zijn bevindingen zouden pas bijna een eeuw later ingang vinden bij overige medici.

Zijn bekendste geschreven werk is "Ratio medendi in nosocomio practico", waarin hij het 18e-eeuwse Weense ziekenhuiswezen en talrijke patiëntencasus vermeldt. In dit werk wordt ook een van de eerste gevallen van amenorroe ten gevolge van een hypofysetumor beschreven en veroordeelt De Haen het overmatig gebruik van medicatie zoals toentertijd gebruikelijk was. Deze buitengewone wetenschappelijk ideeën stonden lijnrecht tegenover De Haens geloof in hekserij, magie en demonen. De Haen bood weerstand tegen allerlei nieuwe medische innovaties. Zo lag hij in de clinch met Albrecht von Haller over diens nieuwe ideeën over sensibiliteit en irritabiliteit, omdat ze compleet in strijd waren met de oude geneeskundige principes geopperd door Hippokrates en Herman Boerhaave.
De Haen was, toen hij in 1754 naar Wenen werd gehaald, een fervent tegenstander van het vaccineren van pokken, dat destijds gepredikt werd door onder andere James Jurin (1684-1750); volgens De Haen deed het meer kwaad dan goed. Het pokkenvaccin destijds was echter nog niet uitgekristalliseerd tot het vaccin dat Edward Jenner (1749-1823) later zou ontwikkelen. Louis Odier (1748-1817), arts te Genève, berekende aan de hand van Londense sterftecijfers tussen 1661 en 1672 dat in de periode na de start van pokkenvaccinatie (door Odier bepaald op begin 1717), de mortaliteit ten gevolge van pokken inderdaad was gestegen van één op de zestien sterftegevallen naar één op iedere elf doden. Desalniettemin durfde Odier op basis van deze getallen geen directe relatie tussen het aantal doden ten gevolge van pokken en het geïntroduceerde pokkenvaccin; zeker niet nadat hij aantoonde dat ook het aantal doden ten gevolge van mazelen in dezelfde periode was gestegen. De Haen zelf kon echter ook geen bewijs aanvoeren voor een directe relatie tussen het pokkenvaccin en een toegenomen mortaliteit ten gevolge van pokken.

De Haen was een van de pioniers op het gebied van reanimatie. In die periode was verdrinking een grote doodsoorzaak, wat in de tweede helft van de 18e eeuw leidde tot oprichting van verenigingen die in stedelijke gebieden in Europa en Noord-Amerika mensen na dreigende verdrinking en hartstilstand trachtten te reanimeren. In zijn werk "Heilingsmethode" introduceerde De Haen, met de kennis van de anatomie en fysiologie die hij over het menselijk lichaam bezat, een methode om ventilatie mogelijk te maken. Bij deze methode moest het slachtoffer rechtop worden gehouden, moest iets onder diens schouders worden geplaatst om deze enkele centimeters omhoog te bewegen en om het mogelijk te maken het hoofd te laten ontspannen, waardoor een vrije ademweg ontstond. De hulpverlener moest volgens De Haen hierna de polsen van het slachtoffer pakken, ze stevig over de onderzijde van de borstkas plaatsen om zo druk in de borstholte te creëren waardoor de lucht uit de longen werd geperst. Door de armen vervolgens snel van het lichaam af en omhoog, boven het hoofd te bewegen, ontstond een plotse afname in deze intrathoracale druk, waardoor lucht weer de longen in kon stromen. Volgens De Haen moest deze methode met regelmaat en twaalf keer per minuut worden herhaald. Een doorontwikkelde vorm van deze reanimatiemethode werd gebruikt om de stervende Abraham Lincoln te reanimeren. Hoewel de methode in de loop de jaren in onbruik is geraakt, wordt de methode nog steeds aanbevolen door de Amerikaanse marine als ventilatiemethode tijdens reanimatie na nucleaire, biologische of chemische aanvallen, wanneer de hulpverleners als gevolg van gasmaskers niet in staat zijn mond-op-mondbeademing te geven of als er sprake is van een uitgebreid gezichtsletsel.





</doc>
<doc id="1477717" url="https://nl.wikipedia.org/wiki?curid=1477717" title="George Wells Beadle">
George Wells Beadle

George Wells Beadle (Wahoo, 22 oktober 1903 – Chicago, 9 juni 1989) was een Amerikaans wetenschapper op het gebied van genetica. Samen met Edward Lawrie Tatum kreeg hij in 1958 de Nobelprijs voor de Fysiologie of Geneeskunde. Beiden kregen de prijs voor het aantonen dat genen individuele stappen in het metabolisme reguleren. Ze deelden de prijs met Joshua Lederberg, die de prijs voor een ander onderzoek kreeg.

Het belangrijkste onderzoek van Beadle en Tatum bedroeg de broodschimmel "Neurospora crassa", waarin mutatie optrad toen ze hem blootstelden aan röntgenstraling.

Beadle was de zoon van Chauncey Elmer Beadle en Hattie Hendee Albro Beadle. Hij groeide op op de boerderij van zijn ouders; zijn intentie was aanvankelijk om ook zelf boer te worden. Hij haalde in 1926 een Bachelor of Science aan het college van landbouw van de universiteit van Nebraska. Hij was hier lid van de FarmHouse-studentencorps. Op aandringen van zijn adviseur, Franklin D. Keim, ging hij na het halen van zijn Bachelor ecologie studeren aan de Cornell-universiteit. Hij stapte echter al snel over op genetica en cytologie. Onder Rollins Adams Emerson voerde hij onderzoek uit naar de genetica van maïs. In 1931 haalde hij zijn Ph.D.

Voor zijn post-doctorale werk ging Beadle werken bij Thomas Hunt Morgans "fly lab" aan het Caltech. Hier werkte hij met onder andere Alfred Sturtevant aan "Drosophila"-genetica. Samen met Boris Ephrussi ontwikkelde hij een techniek voor de transplantatie van vreemde cellen in een vliegenlarve (waardoor de vlieg een derde oog kreeg). Deze techniek werd gebruikt om aan te tonen dat sommige mutaties die van invloed zijn op de oogkleur van vliegen worden veroorzaakt door genen die specifieke metabolische stappen in de productie van oogpigment beheersen. Om deze reacties te kunnen karakteriseren, riep Beadle de hulp in van biochemist Edward Tatum. Samen slaagden ze erin de precursor van het pigment te isoleren en te identificeren. Tijdens zijn onderzoek naar de "Drosophila", was Beadle ook professor aan de Harvard-universiteit, en later de Stanford-universiteit.

Samen met Tatum ging Beadle zich bezighouden met een modelorganisme dat geschikter was voor biochemische genetica: "Neurospora". Met hun onderzoek stelden ze vast dat individuele genetische mutaties verantwoordelijk waren voor individuele stappen in het metabolisme. Dit leidde in 1941 tot de "een gen – een enzym hypothese". Achterliggende gedachte van deze hypothese was dat een gen staat voor een specifiek enzym in plaats van een complexe set van karakteristieken.

In 1946 werd Beadle, met steun van Linus Pauling, aangesteld als hoofd van de nieuwe biologie-afdeling van Caltech. Deze – door Thomas Morgan opgerichte – afdeling was de voorloper van wat uiteindelijk moleculaire biologie zou worden. In de begindagen van de Koude Oorlog publiceerde Beadle papers over de gevaren van nucleaire wapens.

Van 1961 tot 1968 was Beadle president van de Universiteit van Chicago. Hij publiceerde hier ook zijn boek "The Language of Life".

Na zijn pensioen als president, keerde Beadle terug naar het onderzoekswerk. In de jaren 70 kreeg hij last van de Ziekte van Alzheimer, en moest stoppen met zijn werk. Beadle stierf in 1989.

Beadle was tweemaal gehuwd. Zijn eerste huwelijk was met Marion Hillen en zijn tweede met Muriel Barnett. Uit zijn eerste huwelijk had hij een zoon, David.



</doc>
<doc id="1477737" url="https://nl.wikipedia.org/wiki?curid=1477737" title="Edward Lawrie Tatum">
Edward Lawrie Tatum

Edward Lawrie Tatum (Boulder, 14 december 1909 – New York, 5 november 1975) was een Amerikaans geneticus en Nobelprijswinnaar. In 1958 won hij samen met George Wells Beadle de Nobelprijs voor de Fysiologie of Geneeskunde voor het aantonen dat genen individuele stappen in het metabolisme reguleren. De twee deelden de prijs met Joshua Lederberg, die de prijs voor een ander onderzoek kreeg.

Tatum studeerde aan de Universiteit van Chicago en de Universiteit van Wisconsin-Madison. Aan die tweede haalde hij in 1934 zijn Ph.D in biochemie. Van 1936 tot 1937 studeerde hij bacteriologische chemie te Utrecht. Aansluitend ging hij werken bij de Stanford-universiteit, alwaar zijn samenwerking met Beadle begon.

Beadle en Tatums belangrijkste experiment was onderzoek naar mutaties in de broodschimmel "Neurospora crassa". Deze mutaties werden veroorzaakt door röntgenstraling. Middels een reeks experimenten toonden ze aan dat deze mutaties telkens invloed hadden op een specifiek enzym van het metabolisme. Dankzij deze experimenten konden ze aantonen dat genen verbonden zijn met een specifieke enzymreactie. Dit is tegenwoordig bekend als de "een gen, een enzym" hypothese.

In 1945 ging Tatum naar de Yale-universiteit, waar hij onder andere mentor werd van Joshua Lederberg. Verder deed hij hier onderzoek naar bacteriën. Een groot deel van zijn onderzoek draaide om het begrijpen van de basis van tryptofaan-biosynthese in "Escherichia coli". Later toonden Tatum en zijn student Lederberg aan dat "E. coli" genetische informatie kon delen via recombinatie.

Hij werd in 1948 hoogleraar biologie aan Stanford University, in 1956 hoogleraar biochemie aldaar (tot 1957) en in 1957 werd hij verbonden aan het Rockefeller Institute for Medical Research te New York.

Tatum was een kettingroker, wat hem uiteindelijk fataal werd. Hij stierf aan de gevolgen van hartfalen veroorzaakt door chronische emfyseem.



</doc>
<doc id="1477744" url="https://nl.wikipedia.org/wiki?curid=1477744" title="Joshua Lederberg">
Joshua Lederberg

Joshua Lederberg (Montclair, 23 mei 1925 – New York, 2 februari 2008) was een Amerikaans moleculair bioloog die vooral bekend is geworden door zijn werk op het gebied van genetica, kunstmatige intelligentie en ruimtevaart. In 1958 won hij de Nobelprijs voor de Fysiologie of Geneeskunde voor zijn ontdekking dat bacteriën kunnen paren en zo genetische informatie uitwisselen. Hij deelde de prijs met Edward Lawrie Tatum en George Wells Beadle, die de prijs voor een ander onderzoek kregen.

Lederberg werd geboren als de zoon van Esther Goldenbaum Schulman Lederberg en rabbijn Zvi Hirsch Lederberg. Hij had twee jongere broers. Op zijn 15e haalde Lederberg zijn diploma van de Stuyvesant High School in New York Hierna kreeg hij een studieplek bij het American Institute Science Laboratory, een voorloper van de huidige Westinghouse Science Talent Search. Hij ging in 1941 naar de Columbia-universiteit, alwaar hij zoölogie ging studeren. Onder Francis J. Ryan voerde hij biochemische en genetische studies uit op de broodschimmel "Neurospora crassa".

Om zijn MD te krijgen en zijn militaire dienstplicht te vervullen, werkte Lederberg in 1943 als ziekenhuis corpsman in het klinisch pathologisch laboratorium van het St. Albans ziekenhuis.

Lederberg begon zijn medische studie aan Columbia's College of Physicians and Surgeons, terwijl hij zich ook nog met experimenten bezighield. Geïnspireerd door Oswald Avery's ontdekking van het belang van DNA, kwam Lederberg met de hypothese dat bacteriën niet alleen simpelweg kopieën maakten van zichzelf middels celdeling, maar mogelijk ook genen konden uitwisselen. Zijn onderzoek aan Columbia leverde weinig resultaten op. Daarom zocht Lederberg contact met Edward Tatum met het verzoek samen aan dit idee te werken. In 1946 verliet hij zijn studie aan Columbia om onder Tatum te gaan studeren aan de Yale-universiteit. Samen toonden ze aan dat de bacterie "Escherichia coli" inderdaad een voortplantingsfase kende waarin genetische informatie werd uitgewisseld. Door deze ontdekking kreeg Lederberg in 1947 zijn Ph. D. van de Yale-universiteit.

In plaats van terug te keren naar Columbia en zijn medische studie af te maken, koos Lederberg ervoor om assistent-professor in genetica te worden aan de Universiteit van Wisconsin-Madison. In 1946 trouwde hij met Esther Miriam Zimmer. Zij vertrok met hem naar Wisconsin.

Lederberg en zijn student Norton Zinder toonden in 1952 aan dat bacteriofagen genetische informatie konden uitwisselen tussen bacteriën in "Salmonella". Dit process genaamd transductie verklaarde hoe bacteriën van verschillende soorten snel resistentie konden ontwikkelen voor dezelfde antibiotica.

In 1957 richtte Joshua Lederberg het departement van medische genetica op aan de Universiteit van Wisconsin-Madison.

Na het winnen van de Nobelprijs in 1958, vertrok Lederberg naar de Stanford-universiteit. Daar werd hij oprichter en voorzitter van het departement van genetica. Hij werkte samen met Frank Macfarlane Burnet aan een studie naar virale antilichamen.

Toen in 1957 de Spoetnik werd gelanceerd, begon Lederberg zich zorgen te maken voer de biologische gevolgen van de ruimtevaart. In een brief aan de National Academy of Sciences uitte hij zijn angst dat buitenaardse microben via de spoetnik en andere ruimtevaartuigen de aardse atmosfeer zouden kunnen betreden. Ook beweerde hij dat microbiologische contaminatie van satellieten en sondes de zoektocht naar buitenaards leven kon verstoren. Hij stelde voor ruimtevaarders bij hun terugkomst op aarde in quarantaine te plaatsen, en apparatuur te steriliseren alvorens het de ruimte in te sturen. Samen met Carl Sagan hielp hij het onderzoek naar astrobiologie en de rol van biologie binnen NASA uit te breiden. In de jaren 60 werkte hij samen met Edward Feigenbaum aan de ontwikkeling van DENDRAL.

In 1966 scheidde Lederberg van Esther Zimmer. In 1968 trouwde hij met Marguerite Stein Kirsch, met wie hij een dochter kreeg.

In 1978 werd Lederberg president van de Rockefeller-universiteit. In 1990 ging hij met zijn emeritaat.

In de loop van zijn carrière was Lederberg wetenschappelijk adviseur van de Amerikaanse overheid. In de jaren 50 was hij lid van verschillende panels van de Presidential Science Advisory Committee. In 1979 werd hij lid van de Defense Science Board en de voorzitter van Jimmy Carters President's Cancer Panel. In 1989 ontving hij de National Medal of Science voor zijn bijdragen aan de wetenschap. In 2006 kreeg Lederberg de Medal of Freedom.

Lederberg stierf in 2008 aan de gevolgen van een longontsteking.



</doc>
<doc id="1477820" url="https://nl.wikipedia.org/wiki?curid=1477820" title="Severo Ochoa">
Severo Ochoa

Severo Ochoa de Albornoz (Luarca, 24 september 1905 – Madrid, 1 november 1993) was een Spaans biochemicus en Nobelprijswinnaar. In 1959 won hij samen met Arthur Kornberg de Nobelprijs voor de Fysiologie of Geneeskunde voor de synthese van de nucleïnezuren DNA en RNA.

Severo Ochoa werd geboren als de zoon van Severo Manuel Ochoa, een advocaat en zakenman, en Carmen de Albornoz. Toen Ochoa zeven was stierf zijn vader, waarna hij en zijn moeder verhuisden naar Málaga. Hier volgde Ochoa zijn middelbareschoolopleiding.

Ochoa’s interesse in biologie werd gestimuleerd door publicaties van de Spaanse neuroloog Santiago Ramón y Cajal. In 1923 ging hij naar de medische faculteit van de Complutense Universiteit van Madrid, waar hij hoopte samen te kunnen werken met Cajal. Dit ging niet door omdat Cajal met pensioen ging. In 1929 verkreeg Ochoa zijn MD. In 1931 trouwde hij met Carmen García Cobián.

Van 1931 tot 1938 had Ochoa veel verschillende posities en werkte hij met veel mensen. Zo benoemde Otto Meyerhof hem tot gast-onderzoeksassistent aan het Kaiser Wilhelm Institute for Medical Research in Heidelberg. Van 1938 tot 1941 was hij onderzoeksanalist aan de Universiteit van Oxford. Hij vertrok daarna naar Amerika, alwaar hij wederom verschillende posities kreeg aan meerdere universiteiten. In 1942 werd hij Research Associate in Medicine aan de New York University School of Medicine. Hier werkte hij zich omhoog tot assistent professor in biochemie (1945), professor in farmacologie (1946), professor in biochemie (1954), en voorzitter van het departement van biochemie.

In 1956 kreeg Ochoa de Amerikaanse nationaliteit.

Van 1974 tot 1985 was Ochoa verbonden aan het Roche Instituut voor Moleculaire Biologie waar hij doorging met zijn onderzoek naar eiwitsynthese en de vermenigvuldiging van RNA-virussen. Na het overlijden van zijn echtgenote in 1986 keerde hij terug naar Spanje. In 1993 stierf hij in Madrid.

Een onderzoekscentrum dat kort na zijn overlijden werd gebouwd, werd naar hem vernoemd. Ook de planetoïde (117435) Severochoa is vernoemd naar Ochoa.


</doc>
<doc id="1477917" url="https://nl.wikipedia.org/wiki?curid=1477917" title="Per os">
Per os

Per os (afgekort p.o.) "door de mond" is de Latijnse benaming voor oraal toedienen van geneesmiddelen. Het kan dan zowel om pillen als vloeibare stoffen gaan die via het maag-darmkanaal worden opgenomen. Pilletjes 'onder de tong' (sublinguale toediening) vallen dus "niet" onder 'per os' aangezien de werkzame stoffen door de slijmvliezen van de mond worden opgenomen.

De term wordt ook gebruikt voor het innemen van stoffen in het algemeen. Een patiënt die bijvoorbeeld volledig nuchter moet blijven, heeft een "nil per os"-beleid (niets door de mond).


</doc>
<doc id="1477964" url="https://nl.wikipedia.org/wiki?curid=1477964" title="Frank Macfarlane Burnet">
Frank Macfarlane Burnet

Frank Macfarlane Burnet, OM, AK, KBE (Traralgon, 3 september 1899 – Port Fairy, 31 augustus 1985) was een Australisch viroloog en Nobelprijswinnaar. In 1960 kreeg hij samen met Peter Medawar de Nobelprijs voor de Fysiologie of Geneeskunde voor de ontdekking dat het immuunsysteem van de foetus leert hoe het onderscheid kan maken tussen lichaamseigen en lichaamsvreemd.

Burnett werd geboren als zoon van Frank Burnet, een Schotse immigrant, en Hadassah Pollock Mackay. Hij haalde in 1924 zijn M.D. aan de Universiteit van Melbourne en was werkzaam aan het Melbourne Hospital en het Lister Instituut in Londen. In 1928 behaalde hij zijn PhD aan de Universiteit van Londen. Hierna begon hij met onderzoek naar bacteriofagen en virussen aan het Walter and Eliza Hall Institute, Melbourne. Hij was van 1944 tot 1965 directeur van dit instituut. Zijn virologie-onderzoek resulteerde tot belangrijke ontdekkingen over hun oorsprong en hun interacties met het immuunsysteem.

Vanaf midden jaren 50 werkte hij extensief aan immunologie. Hij droeg sterk bij aan de theorie van kloonselectie, wat verklaard hoe lymfocyten bepaalde antigenen vernietigen.

Burnet verliet het Walter and Eliza Hall Institute in 1965. Hij werkte tot 1978 aan de Universiteit van Melbourne, waarna hij met pensioen ging. Tijdens zijn carrière schreef hij 31 boeken en meer dan 500 wetenschappelijke papers. Hij speelde tevens een belangrijke rol in de ontwikkeling van het publiekelijk beleid voor medische wetenschappen in Australië. Hij was oprichter en later president van de Australian Academy of Science.

Macfarlane Burnet huwde in 1938 Edith Linda Druce Burnet met wie hij een zoon, Ian, en twee dochters, Elizabeth en Deborah, kreeg. Nadat zijn echtgenote in 1973 aan leukemie was overleden hertrouwde hij in 1976 met Hazel Jenkin.

Burnet was de hoogst onderscheiden wetenschapper die ooit in Australië gewerkt heeft. Hij werd in 1960 voor zijn bijdragen aan de wetenschap benoemd tot de eerste Australiër van het jaar. Ook internationaal werd zijn werk erkend, onder andere met de Royal Medal (1947) en de Copley Medal (1959). In 1969 werd hij geridderd en mocht hij zichzelf "Sir Macfarlane Burnet" noemen.

De verwekker van Q-koorts, de "Coxiella burnetii", is naar hem genoemd. Burnet isoleerde deze bacterie in 1937.



</doc>
<doc id="1478782" url="https://nl.wikipedia.org/wiki?curid=1478782" title="Georg von Békésy">
Georg von Békésy

Georg von Békésy (Hongaars: Békésy György) (Boedapest, 3 juni 1899 – Honolulu, 13 juni 1972) was een Amerikaans biofysicus en Nobelprijswinnaar van Hongaarse afkomst. In 1961 kreeg hij de Nobelprijs voor de Fysiologie of Geneeskunde voor zijn onderzoek naar de rol van het slakkenhuis in het oor van een zoogdier.

De beslissing om von Békésy de prijs toe te kennen, is tot op de dag van vandaag onderwerp van controverse, vooral doordat onderzoek uit de jaren na de uitreiking aantoonde dat zijn voornaamste conclusies fout waren.

Békésy werd geboren als de zoon van Alexander von Békésy, een diplomaat, en diens vrouw Paula Mazaly. Hij ging naar school in Boedapest, Istanboel, München en Zürich. Hij studeerde scheikunde in Bern en ontving in 1926 zijn Ph.D. in de natuurkunde van de Loránd Eötvös-universiteit.

Tijdens de Tweede Wereldoorlog werkte Békésy voor de Hongaarse posterijen, alwaar hij onderzoek deed naar telecommunicatie. Daarnaast werkte hij als consultant in het centrale laboratorium van Siemens en Halske in Berlijn en was hij in dienst bij de universiteit van Boedapest, als docent (1932-34) en als hoogleraar (1939-46). Zijn werk bij de Hongaarse telefoondienst wekte zijn interesse in de werking van het oor. In 1946 verliet hij Hongarije om zich aan het Karolinska-instituut in Zweden bezig te gaan houden met onderzoek naar het oor.

Békésy ontwikkelde een methode om het binnenoor van een menselijk kadaver te ontleden zonder daarbij het slakkenhuis te beschadigen. Met strobefotografie en zilvervlokken als markeerder kon hij zien dat de basilaire membraan beweegt als een oppervlaktegolf indien het wordt gestimuleerd door geluid. Vanwege de structuur van het slakkenhuis en de basilaire membraan, zorgden verschillende geluidsfrequenties ervoor dat de maximale amplitude van de golven op verschillende plaatsen van het membraan plaatsvonden.
Békésy concludeerde dat zijn onderzoek aan kon tonen hoe verschillende geluidsfrequenties in het slakkenhuis worden verdeeld alvorens via een andere axon het oor te verlaten. Hij trok de conclusie dat elke haarcel in het slakkenhuis reageerde op een specifieke frequentie. Hij maakte later een mechanisch model van het slakkenhuis, wat deze conclusie bevestigde. Het model kon echter geen antwoord geven op de vraag wat voor functie deze frequentiedispersie had.

In 1947 verhuisde Békésy naar de Verenigde Staten, alwaar hij tot 1966 aan de Harvard-universiteit werkte. In 1966 werd hij professor aan de Universiteit van Hawaï. Békésy overleed in 1972 in Honolulu.



</doc>
<doc id="1478870" url="https://nl.wikipedia.org/wiki?curid=1478870" title="Traanfilm">
Traanfilm

De traanfilm (10 micrometer dik) bedekt het oogoppervlak en bestaat uit drie lagen:

Iedere keer dat men met de ogen knippert wordt de traanfilm gelijkmatig verdeeld over het oogoppervlak.

De traanfilm heeft de volgende functies:



</doc>
<doc id="1479124" url="https://nl.wikipedia.org/wiki?curid=1479124" title="Alan Lloyd Hodgkin">
Alan Lloyd Hodgkin

Alan Lloyd Hodgkin, OM, KBE, FRS (Banbury, 5 februari 1914 – Cambridge, 20 december 1998) was een Brits fysioloog en biofysicus. Hij won in 1963 samen met John Eccles en Andrew Huxley de Nobelprijs voor de Fysiologie of Geneeskunde voor het beschrijven van elektrische transmissie van impulsen langs zenuwen.

Hodgkin werd geboren in Banbury, graafschap Oxfordshire, als zoon van George L. Hodgkin en Mary Wilson. Toen hij vier jaar oud was overleed zijn vader in bezet Bagdad aan dysenterie, waarna zijn moeder hertrouwde met Lionel Smith. Hodgkin studeerde aan de Downs School, de Gresham's School en het Trinity College in Cambridge.

Met Andrew Fielding Huxley werkte Hodgkin aan experimentele metingen, en kwam zo tot een van de eerste toepassingen van en techniek van elektrofysiologie, bekend als "voltage clamp". Het tweede kritische onderdeel van hun onderzoek was de zogenaamde enorme axon van de pijlinktvis "Loligo pealeii". Hiermee konden ze de ionische stromen meten die tot dan toe onmeetbaar waren in elk ander type zenuwcel, omdat deze te klein waren om te meten met destijds beschikbare technieken. Ze bemerkten dat stimulering van de zenuwcel gepaard gaat met een verandering van het elektrisch potentiaal over het membraan van de zenuwcel. Deze experimenten vonden plaats aan de Universiteit van Cambridge, en begonnen in 1935. De komst van de Tweede Wereldoorlog legde het onderzoek tijdelijk stil.

Tijdens de Tweede Wereldoorlog werkte Hodgkin bij het Royal Aircraft Establishment op het vliegveld Farnborough aan de fysiologische problemen die piloten ondervonden bij het vliegen op grote hoogte. In februari 1940 werd hij overgeplaatst naar de Telecommunications Research Establishment (TRE), waar hij werkte aan de ontwikkeling van een radar die kon werken met golflengtes van 5 tot 10 centimeter, noodzakelijk voor het installeren van radarinstallaties in vliegtuigen. Hodgkin vloog tientallen keren mee op testvluchten. Het systeem dat hij hielp ontwikkelen was van groot belang bij de luchtsteun voor de geallieerde landing in Normandië in 1944. In 1944 bracht Hodgkin enkele maanden door in de Verenigde Staten, om ervaring met radarontwikkeling uit te wisselen. In juni 1945 keerde hij terug naar Cambridge om zijn fysiologische onderzoek voort te zetten.

In 1946 voegde Andrew Huxley zich weer bij hem en konden ze hun werk aan actiepotentialen weer voortzetten. Ze ontdekten dat als een zenuw actief wordt, de actiepotentiaal vele malen groter was dan in rust. In 1952 publiceerden Hodgkin en Huxley hun bevindingen over hoe de actiepotentiaal zich voortplant. Hun theorie was dat in een zenuwuitloper een instroom van natriumionen en een uitstroom van kalumionen optreedt, door het membraan van de zenuwcel. Pas decennia later werd het door hun gehypothetiseerde ionkanaal ontdekt. In 1963 kregen ze voor hun onderzoek de Nobelprijs. In 1965 verkreeg hij de Copley Medal, nadat hij eerder al in 1958 met de Royal Medal was onderscheiden. Hun inzichten hebben onder andere bijgedragen aan het begrip dat 'elektrische impulsen' die zich langs een zenuw verplaatsen het gevolg zijn van geladen ionen die bewegen aan de binnenzijde naar de buitenzijde van de zenuwcel.

Van 1970 tot 1975 was Hodgkin "president" van de Royal Society, en van 1978 tot 1984 was hij "master" van het Trinity College.

Zijn echtgenote Marion Rous Hodgkin was een succesvol schrijfster van kinderliteratuur, met boeken zoals "Young Winter's Tale" en "Dead Indeed". Samen kregen een zoon en drie dochters. Hodgkins neef, historicus Thomas L. Hodgkin, was de echtgenote van Nobellaureaat Dorothy Crowfoot Hodgkin en zijn schoonvader, patholoog Francis Peyton Rous, won de Nobelprijs drie jaar na Hodgkin voor zijn onderzoek naar kanker veroorzaakt door virussen.


</doc>
<doc id="1479997" url="https://nl.wikipedia.org/wiki?curid=1479997" title="Konrad Emil Bloch">
Konrad Emil Bloch

Konrad Emil Bloch (Neisse, 21 januari 1912 – Lexington, 15 oktober 2000) was een Duits-Amerikaans biochemicus en Nobelprijswinnaar. In 1964 won hij samen met Feodor Lynen de Nobelprijs voor de Fysiologie of Geneeskunde voor hun onderzoek naar cholesterol en de stofwisseling van vetzuren.

Bloch werd geboren in het Duitse Keizerrijk, in de Pruisische provincie Silezië (het huidige Polen), als zoon van Frederich Bloch en Hedwig Striemer Bloch. Van 1930 tot 1934 studeerde hij scheikunde aan de Technische Universiteit München. In 1934 vluchtte hij uit angst voor de Jodenvervolging van de Nazi’s naar de "Schweizerische Forschungsinstitut" in Davos, Zwitserland. In 1936 vertrok hij naar de Verenigde Staten, alwaar hij spoedig (1944) de Amerikaanse nationaliteit kreeg. Hij kwam te werken aan de faculteit biologische chemie aan de Yale Medical School.

In de Verenigde Staten studeerde Bloch verder aan de Columbia-universiteit, alwaar hij – met financiële steun van de Rockfeller Foundation – in 1938 zijn Ph.D. in biochemie haalde. Hij gaf ook les aan Columbia van 1939 tot 1946. Daarna werkte hij aan de Universiteit van Chicago en Harvard-universiteit als Higgins Professor in biochemie. Die tweede positie had hij van 1954 tot aan zijn pensioen in 1982.

Bloch stierf op 88-jarige leeftijd aan hartfalen. Hij was gehuwd met Lore Teutsch, samen kregen ze een zoon, Peter, en een dochter, Susan.

Zijn eerste onderzoek voerde Bloch uit in Davos waar hij experimenten uitvoerde betreffende de biochemie van fosfolipide in tuberkelbacillen ("Mycobacterium tuberculosis"), de bacterie die de besmettelijke ziekte tuberculose veroorzaakt. Zijn belangrijkste werk voerde hij uit aan Columbia, waar hij een positie accepteerde positie in het onderzoeksteam van Rudolf Schoenheimer. In dit team leerde Bloch het gebruik van radio-isotopen (radioactieve atomen) als tracer om bepaalde moleculen te volgen in cellen en levende organismen.

Deze techniek bleek zeer geschikt te zijn in de studie naar de biochemie van cholesterol. Zijn onderzoek toonde aan dat alle natuurlijke steroïde gerelateerde substanties in mensen afgeleid zijn van cholesterol. Later in zijn carrière bestudeerde hij de stofwisseling van olefine vetzuren, en onderzocht hij glutathion – een substantie die in eiwitstofwisseling wordt gebruikt.


</doc>
<doc id="1480195" url="https://nl.wikipedia.org/wiki?curid=1480195" title="G-Standaard">
G-Standaard

De G-Standaard is de naam van een elektronische database waarin alle geneesmiddelen, hulpmiddelen en gezondheidsproducten zijn opgenomen, die verkrijgbaar zijn via de apotheek.
In de database zijn verschillende elementen opgenomen, zoals de verschillende prijzen van de middelen, farmaceutische gegevens en wat er zoal vergoed kan worden.

De database kwam omstreeks 1980 tot stand onder de naam "KNMP Geneesmiddelendatabank", nadat apothekers om een middel riepen om het declaratieproces dat steeds meer tijd in beslag nam te vergemakkelijken.
Sinds 1999 staat de databank bekend als de "G-Standaard".

De database wordt bijgehouden door het bedrijf Z-Index. Dit bedrijf publiceert maandelijks een update met de nieuwste aanvullingen van medische producten. Een product uit de database wordt hierom vaak als Z-Index nummer aangeduid.

De G-Standaard wordt voornamelijk gebruikt door apothekers, maar ook door zorgverzekeraars, huisartsen, groothandels en fabrikanten. Deze communiceren namelijk allemaal door middel van het Z-Index nummer, waaronder het medisch middel geregistreerd staat.

Als er vanuit het technisch oogpunt naar de G-Standaard wordt gekeken, bestaat deze database slechts uit een circa 65-tal ruwe tekstbestanden (ASCII, fixed length) waarin alle data is opgeslagen.
Al deze bestanden vormen samen een relationele database, die volledig naar eigen inzicht toegepast kan worden.
Het is echter aan de applicatieontwikkelaar om deze bestanden te integreren of te koppelen aan medische applicaties, want Z-Index ontwikkelt hier zelf geen software voor. Z-Index geeft dan ook aan dat ze een contentleverancier is, maar geen softwareleverancier.

Dankzij de G-standaard is de manier van het voorschrijven van medicijnen sinds 2002 op een aantal punten veranderd.
Er worden nu 3 niveaus gehanteerd, die verschillende kenmerken bevatten.

Zo is er de GPK (generieke productcode), waarin o.a. staat beschreven om welke stof in welke vorm het gaat, de sterkte ervan en de toedieningswijze.

Dan is er de HPK (handelsproductcode), waarin alle informatie staat over het medisch product. Deze informatie komt van de fabrikant van het product. Praktisch gezien gaat het bij een HPK vaak over een medicijn van een bepaald merk.
Als een huisarts een HPK voorschrijft, is het in het belang van de patiënt omdat deze bijvoorbeeld allergisch is voor een bepaalde hulpstof die een bepaald merk gebruikt.

Ten slotte is er de PRK (prescriptiecode), die gebruikt wordt om op stofnaam voor te schrijven. Indien de arts hiervoor kiest, is er een ruimere keuze uit verschillende merken van medicijnen. De apotheker kiest vaak voor een goedkopere soort, tenzij aangegeven is voor een bepaald merk te kiezen. (HPK)


</doc>
<doc id="1480264" url="https://nl.wikipedia.org/wiki?curid=1480264" title="Feodor Felix Konrad Lynen">
Feodor Felix Konrad Lynen

Feodor Felix Konrad Lynen (München, 6 april 1911 – aldaar, 6 augustus 1979) was een Duits biochemicus en Nobelprijswinnaar. In 1964 won hij samen met Konrad Emil Bloch de Nobelprijs voor de Fysiologie of Geneeskunde voor hun onderzoek naar cholesterol en de stofwisseling van vetzuren.

Feodor Lynen werd geboren in München als zevende van de acht kinderen van Wilhelm Lynen, hoogleraar werktuigkunde aan de Technische Universiteit München, en Frieda Prym Lynen. Na het afstuderen aan de Luitpold-Gymnasium in 1927 begon hij zijn studie in 1930 aan de faculteit scheikunde van de Universiteit van München. In 1937 studeerde hij onder Heinrich Wieland af met het werk "On the Toxic Substances in Amanita". Drie maanden later huwde hij Wielands dochter, Eva, met wie hij vijf kinderen zou krijgen: Peter, Annemarie, Susanna, Eva-Marie en Heinrich.

Na nog enkele jaren lezingen te hebben gegeven aan de Universiteit van München, werd hij in 1947 aangesteld als universitair hoofddocent. In 1953 werd hij er gewoon hoogleraar biochemie. Vanaf 1954 was Lynen, naast zijn hoogleraarschap, directeur van het Max-Planck Instituut voor Cellulaire Chemie in München, welke in 1972 werd samengevoegd met het Max-Planck Institute of Biochemistry.

Lynen belangrijkste onderzoeksgebied was de metabolisme van cholesterol en vetzuren, hij isoleerde het coenzym A (CoA) uit gist en droeg belangrijke bijdragen toe aan het begrijpen van het mechanisme van biotin-afhankelijke carboxylations. Samen met Konrad Emil Bloch werd hij onderscheiden met de Nobelprijs voor zijn werk omtrent cholesterol en vetzuren. Op 11 december 1964 gaf Lynen zijn Nobel-lezing getiteld "The Pathway from Activated Acetic Acid to the Terpenes and Fatty Acids".



</doc>
<doc id="1480333" url="https://nl.wikipedia.org/wiki?curid=1480333" title="André Michael Lwoff">
André Michael Lwoff

André Michael Lwoff (Ainay-le-Château, 8 mei 1902 – Parijs, 30 september 1994) was een Frans microbioloog en Nobelprijswinnaar. In 1965 won hij samen met François Jacob en Jacques Monod de Nobelprijs voor de Fysiologie of Geneeskunde voor ontdekken van mRNA, ribosomen en de genen die de expressie van andere genen reguleren.

Lwoff was de zoon van Russische immigranten die eind negentiende eeuw naar Frankrijk waren gekomen. Zijn vader, Solomon Lwoff, was geneesheer-directeur in een psychiatrisch ziekenhuis, eerst in Ainay-le-Château en later in Neuilly-sur-Marne bij Parijs. Zijn moeder, Maria Siminovitsj, was beeldhouwster. De kunstzinnig aangelegde André werd sterk beïnvloed door het werk van zijn vader die zijn zoon regelmatig meenam op zijn dagelijkse rondes en door Ilja Metsjnikov. Het was Metsjnikov, net als zijn ouders een Russisch immigrant, die de dertienjarige Lwoff meenam naar het Pasteur Instituut om zijn eerste microben te laten zien.

Op advies van zijn vader ging Lwoff medicijnen studeren aan de Universiteit van Parijs (Sorbonne). Na het behalen van zijn bachelor ging hij op negentiende werken bij het Pasteur Instituut in Parijs als assistent van Édouard Chatton en Félix Mesnil. Samen met Mensil, die nog secretaris van Pasteur was geweest, deed hij onderzoek naar trilhaardiertjes en op de mariene stations in Roscoff en Banyuls werkte hij samen met Chatton.

Hij promoveerde in 1932, waarna hij met behulp van een bijdrage van de Rockefeller Foundation naar het Kaiser Wilhelm Institute in Heidelberg vertrok. Hier deed hij onderzoek naar de ontwikkeling van flagellata. In 1937 ging hij, weer met behulp van Rockefeller, naar de Universiteit van Cambridge. In 1938 werd hij aangesteld als afdelingshoofd aan het Pasteur Instituut, alwaar hij belangrijk onderzoek deed naar bacteriofagen en het poliovirus.

Gedurende de Tweede Wereldoorlog was Lwoff actief in het ondergrondse verzet waar hij onder andere informatie verzamelde voor de geallieerden en Amerikaanse piloten die boven Frankrijk waren neergehaald, hielp met ontsnappen naar onbezet Frankrijk. Na de oorlog werd Lwoff hiervoor onderscheiden met de "Medaille de la Resistance" en werd hij benoemd tot Commandeur in het Franse Legioen van Eer.

In 1950 ontdekte hij hoe profagen te 'induceren' zijn, wat het onderzoek naar lysogenie vergemakkelijkte en ertoe leidde tot de aanstelling van Jacob als diens assistent.

Lwoff won voor zijn werk meerdere prijzen, waaronder enkele van de Franse Académie des Sciences, de Gran Prix Charles-Leopold Mayer, de Leeuwenhoekmedaille van de Koninklijke Nederlandse Akademie van Wetenschappen, en de Keilin Medaille van de British Biochemical Society.



</doc>
<doc id="1480813" url="https://nl.wikipedia.org/wiki?curid=1480813" title="Francis Peyton Rous">
Francis Peyton Rous

Francis Peyton Rous (Baltimore (Maryland), 5 oktober 1879 – New York, 16 februari 1970) was een Amerikaans patholoog en Nobelprijswinnaar. In 1966 won hij de Nobelprijs voor de Fysiologie of Geneeskunde voor ontdekking dat virussen bij dieren tumoren kunnen veroorzaken. Hij deelde de prijs met Charles Huggins, die de prijs voor een ander onderzoek kreeg.

Rous werd geboren in Baltimore, Maryland, als zoon van de graanhandelaar Charles Rous en Frances Anderson Rous. Zijn opleiding aan de Johns Hopkins-universiteit moest hij in het tweede studiejaar onderbreken toen hij tuberculose opliep, volgens hem als gevolg van besmet lijk die hij in de klas moest ontleden. Hij herstelde in het warme weer van Texas, terwijl hij werkzaam was op een boerderij. Hierna hervatte hij zijn studie en behaalde in 1905 zijn mastergraad. Hij doceerde pathologie voor enkele jaren aan de Universiteit van Michigan om vanaf 1909 zijn verdere carrière door te brengen aan het Rockefeller-instituut in New York.

Gedurende de Eerste Wereldoorlog ontwikkelde Rous, samenwerkend met Joseph R. Turner, een citraatglucose-oplossing die het mogelijk maakte om bloed langdurig te bewaren zonder te klonteren. Dit leidde tot de oprichting van de eerste bloedbank nabij de frontlinies in België, een ontwikkeling die uiteindelijk talrijke levens heeft gered.

In 1911 ontdekte Rous dat bepaalde maligne tumoren groeiende van connectief weefsel overgedragen kunnen worden door een submicroscopisch agent te injecteren die geëxtraheerd was uit dieren met kanker. Zijn bevinden werden aanvankelijk afgewezen als insignificant of belachelijk, maar leidde tot de theorie – en eventueel bewijs – dat bepaalde kanker worden veroorzaakt door virussen. Vijfenvijftig jaar nadat hij zijn bevindingen had gepubliceerd van de link tussen virussen en kanker werd Rous onderscheiden met de Nobelprijs in 1966 (gedeeld met Charles B. Huggins). Gedurende zijn lange carrière voerde hij belangrijk onderzoek uit naar lymfocyten en bloed, leukemie en benigne tumoren, galblaas- en leverfysiologie. Daarnaast was hij voor bijna vijf decades editor van het wetenschappelijk tijdschrift "Journal of Experimental Medicine". 

Rous was gehuwd met Marion Eckford deKay. Samen kregen ze drie dochters, Marion (gehuwd met Nobellaureaat Alan Lloyd Hodgkin), Ellen en Phoebe. Rous overleed op negentigjarige leeftijd in New York.

Rous haalde vocht weg uit een onregelmatig gevormde bult die in de borst van een kip groeide en injecteerde dat in bij een andere kip. Een maand later was de eerste kip overleden aan kanker, een sarcoom. In de tweede kip had eenzelfde tumor ontwikkeld. Hij had aangetoond dat tumoren overgebracht konden worden van kip naar kip. Het transportmedium bleek een retrovirus te zijn, een soort virus dat kankerverwekkende genen kan overdragen in gezonde cellen.



</doc>
<doc id="1480903" url="https://nl.wikipedia.org/wiki?curid=1480903" title="Charles Brenton Huggins">
Charles Brenton Huggins

Charles Brenton Huggins (Halifax, 22 september 1901 – Chicago, 12 januari 1997) was een Canadees-Amerikaans arts en fysioloog. In 1966 kreeg hij samen met Francis Peyton Rous de Nobelprijs voor de Fysiologie of Geneeskunde voor zijn ontdekkingen op het gebied van de hormoonbehandeling van prostaatkanker.

De in Canada geboren Huggins was de zoon van de Charles Edward Huggins en Bessie Maria Spencer. Hij studeerde aan de universiteit van Acadië, waar hij in 1920 zijn Bachelor of Arts haalde. In 1924 haalde hij aan de Harvard-universiteit zijn MD. Na twee jaar universiteit van Michigan was hij docent chirurgie aan de universiteiten van Michigan (1926-1927) en Chicago (1927-1936), waar hij in 1936 werd benoemd tot hoogleraar chirurgie.

Als onderzoeker aan de Universiteit van Chicago hield Huggins zich vooral bezig met onderzoek naar prostaatkanker. Hij ontdekte dat hormonen, in het bijzonder het vrouwelijke hormoon oestrogeen, bij bepaalde vormen van kanker (met name prostaat- en borstkanker) tot gevolg konden hebben dat tumoren krompen of zelfs geheel verdwenen. 

Na zijn pensionering als hoogleraar was hij directeur van het "Ben May Institute for Cancer Research" (1951-1969) en Chancellor van de universiteit van Acadië (1972-1979). Hij was gehuwd met de verpleegster Margaret Wellman, samen kregen ze een zoon en een dochter. Zijn zoon, Charles E. Huggins, die net als zijn vader arts werd, ontwikkelde een verbeterde methode voor het bevriezen en ontdooien van gedoneerd bloed, zodat het voor onbepaalde tijd bewaard kon worden.


</doc>
<doc id="1481287" url="https://nl.wikipedia.org/wiki?curid=1481287" title="Ragnar Granit">
Ragnar Granit

Ragnar Arthur Granit (Riihimäki, 30 oktober 1900 – Stockholm, 12 maart 1991) was een Fins-Zweedse wetenschapper en Nobelprijswinnaar. In 1967 won hij samen met Haldan Keffer Hartline en George Wald de Nobelprijs voor de Fysiologie of Geneeskunde voor het beschrijven van de verschillende typen van lichtgevoelige cellen in het oog, en hoe het licht op die cellen inwerkt.

Granit werd geboren nabij Helsinki als oudste zoon van Albertina ("Bertie") Helena Malmberg en Arthur Wilhelm Granit. Omdat beide ouders afkomstig waren uit Zweden bezocht hij een Zweedse basisschool in Helsiki. In 1918 vocht Granit mee in de Finse Burgeroorlog tegen de Russische overheersing waarvoor hij met het Fins Vrijheidskruis werd onderscheiden. Het jaar erop ging hij naar de Universiteit van Helsinki met de bedoeling om er experimentele psychologie te studeren, maar kwam tot de conslusie dat een artsenopleiding een betere keuze was.

Hij studeerde in 1927 af aan de faculteit Medicijnen van de Universiteit van Helsinki. In 1928 reisde hij naar Universiteit van Oxford, waar hij onder Charles Scott Sherrington de technieken van de neurofysiologie eigen maakte. Vervolgens ging hij naar de Universiteit van Pennsylvania waar hij Hartline en Wald voor het eerst ontmoette. In 1935 keerde hij terug naar Helsinki, van 1935 tot 1940 was hij professor aan de universiteit.

Toen Finland in 1940 tijdens de Winteroorlog het doelwit werd van een aanval van de Sovjet-Unie, vluchtte Granit naar Zweden. In 1941 kreeg hij de Zweedse nationaliteit zodat hij door kon gaan met zijn onderzoek, en in Zweden kon blijven wonen zonder zich zorgen te hoeven maken om de oorlog.

Na de oorlog woonde Granit afwisselend in Zweden en Finland. Bij het winnen van de Nobelprijs verklaarde hij ook dat de prijs voor 50% toebehoorde aan Zweden, en voor 50% aan Finland.

Granit was van 1963 tot 1965 voorzitter van de Koninklijke Zweedse Academie van Wetenschappen. Behalve met een Nobelprijs is hij geëerd met acht ere-doctoraten en diverse andere prestigieuze prijzen. 

Hij was gehuwd met Baroness Marguerite ("Daisy") Emma Bruun; uit het huwelijk werd een zoon geboren, Michael Granit.



</doc>
<doc id="1481328" url="https://nl.wikipedia.org/wiki?curid=1481328" title="Haldan Keffer Hartline">
Haldan Keffer Hartline

Haldan Keffer Hartline (Bloomsburg, 22 december 1903 – Fallston, 17 maart 1983) was een Amerikaans fysioloog en Nobelprijswinnaar. In 1967 won hij samen met George Wald en Ragnar Granit de Nobelprijs voor de Fysiologie of Geneeskunde voor het beschrijven van de verschillende typen van lichtgevoelige cellen in het oog, en hoe het licht op die cellen inwerkt.

Hartline werd geboren in Bloomsburg als zoon van de bioloog Daniel Schollenberger Hartline (1866-1946) en de onderwijzeres Harriet Franklin Keffer (1864-1946). Hij begon zijn studie retinale elektrofysiologie als een National Research Council Fellow aan de Johns Hopkins University. Hier haalde hij in 1927 zijn M.D. Na ook te hebben gestudeerd aan de universiteiten van Leipzig en München, werd hij in 1949 professor biofysica en voorzitter van het departement aan Johns Hopkins. Een van Hartline's studenten, Paul Greengard, won later ook een Nobelprijs.

In 1953 ging Harline werken bij de Rockefeller-universiteit in New York, waar hij tot aan zijn overlijden in 1983 hoogleraar neurofysiologie was. Hij was gehuwd met de psycholoog Elizabeth ("Beth") Kraus. Uit het huwelijk werden drie zonen geboren: Daniel Keffer in 1939, Peter Haldan in 1942 en Frederick Flanders in 1945.

Hartline onderzocht de elektrische respons van het netvlies van geleedpotigen, gewervelden en weekdieren omdat hun visueel systeem makkelijker te onderzoeken was dan dat van een mens. Hij concentreerde zich bij zijn studies op het oog van de degenkrab ("Limulus polyphemus"). Hij slaagde erin om de eerste opname te maken van de elektrische impulsen uitgezonden door een enkele nervus opticus-zenuw. Hij ontdekte dat de fotoreceptorcellen in het oog zodanig zijn verbonden dat als er een wordt gestimuleerd, de anderen juist minder actief worden. Hierdoor veranderd het contrast in lichtpatronen, en wordt de perceptie van bepaalde vormen voor het oog scherper. Op deze manier kwam Hartline met een gedetailleerde omschrijving van hoe de individuele fotoreceptors werken.


</doc>
<doc id="1481344" url="https://nl.wikipedia.org/wiki?curid=1481344" title="Tolerantie (stof)">
Tolerantie (stof)

Tolerantie voor een stof treedt op bij verslavingen of bij medicijngebruik. Het houdt in dat iemand steeds meer van een medicijn of drug moet gebruiken om hetzelfde gewenste resultaat te bereiken. 

Bij een verslaving treedt tolerantie op als een persoon minder voelt of niet het gewenste resultaat bereikt bij dezelfde hoeveelheid van een verslavend middel als voorheen, en dus steeds meer moet gebruiken om dezelfde kick te krijgen. Dit komt doordat de hersenen bij een verslaving al compensatiegedrag gaan vertonen, voordat het middel genomen is. Een drugsgebruiker neemt zijn dosis vaak in dezelfde omgeving, en doordat de hersenen deze omgeving herkennen, aan bijvoorbeeld de geur of gewoon door het te zien, verwachten ze de dosis al, en gaan tegenstoffen produceren. De hersenen zijn als het ware geconditioneerd op deze omgeving. Deze tegenstoffen compenseren de werking van de gebruikelijke dosis, en hierdoor heeft de verslaafde meer nodig. 

Als een notoire gebruiker zijn vaste dosis op een andere plek dan normaal neemt, bestaat de kans dat hij/zij overlijdt aan een overdosis. Dit komt doordat het lichaam op de normale plek geconditioneerd is en compensatoire mechanismen opstart die een werking hebben die haaks staat op de werking van de drugs wanneer het de normale 'gebruiksplek' herkent, volgens het systeem van tolerantie zoals hierboven omschreven. Zo zal de adem verdiepen van de heroïne gebruiker tijdens het betreden van zijn gebruiksruimte en zal de temperatuur van de alcoholist enigszins stijgen als hij 'zijn bar' binnenkomt. Wanneer het lichaam deze reacties niet heeft omdat het gebruik van het middel op een abnormale plek gebeurt, dan komt de dosis die voorheen normaal was om een kick te krijgen, veel harder aan en kan de gebruiker aan een overdosis komen te overlijden.

De tolerantie voor een bepaalde stof wordt minder door te stoppen met het gebruik ervan. Maar de 'honger' in het genotcentrum (en daarmee dus de maximaal gevoelde "trek") blijft vaak gelijk over jaren. Die trek in een bepaalde hoeveelheid stof kon zich ook zo ontwikkelen omdat er toen nog een hogere tolerantie was.
Als dus na een abstinentie (waardoor de tolerantie verminderde) na verloop van tijd het gebruik van het middel weer wordt opgestart op basis van de trek die iemand voelt, dan loopt iemand daardoor een behoorlijk risico om zichzelf een overdosis te geven.
Bijvoorbeeld na een periode van detentie is dood door overdosis veelvoorkomend en niet verklaarbaar door suïcidale gedachten. Een aantal mensen overlijdt door een alcoholvergiftiging, een paar maanden of een jaar na detoxificatie, wederom niet verklaarbaar door depressieve gevoelens maar zeer waarschijnlijk omdat zij een hoeveelheid drank innamen die gebaseerd was op de trek en niet op het effect.



</doc>
<doc id="1481564" url="https://nl.wikipedia.org/wiki?curid=1481564" title="Spasmodische dysfonie">
Spasmodische dysfonie

Spasmodische dysfonie is een vorm van dystonie die zich uit in een verkrampte spraak, waarbij de patiënt meestal ervaart dat het veel moeite kost om te spreken.

De oorzaak van spasmodische dysfonie is onbekend. Het komt vaker voor bij vrouwen dan bij mannen en meestal uit het zich tussen het 30ste en 50ste levensjaar.
Meestal wordt in de behandeling begonnen met logopedie, zonder dat dit veel effect heeft. Ook wordt soms de oorzaak gezocht in psychologische problemen maar ook dit levert meestal weinig tot geen verbetering op.

De belangrijkste theorie voor het moeilijk stemgeven is een verkramping van de stembandspieren, waardoor deze zo strak tegen elkaar worden gedrukt dat geluid maken heel moeilijk wordt.

De meest toegepaste behandelingsvorm is injecties met botulinetoxine. Deze injecties worden rechtstreeks in de stembanden gedaan, waardoor de spier gedeeltelijk verlamd wordt. Dit geeft vervolgens een tijdelijke vermindering van de spierspanning, zodat geluid gemakkelijker kan worden gemaakt. Nadeel van deze behandeling is dat het effect slechts tijdelijk is zodat de injecties (die poliklinisch worden geplaatst) elke vier maanden moeten worden herhaald - soms vaker, soms met wat grotere tussenpozen.

Een alternatief voor de botulinetoxine behandeling is het doorsnijden van de spier van de stemband. De pees van de stemband wordt intact gelaten. De operatie wordt uitgevoerd met een koolstofdioxidelaser. Net als bij een botulinetoxine is het effect dat de spier wordt verlamd. Deze behandeling wordt nog op weinig plaatsen toegepast. Voordeel van deze behandeling dat geen herhaling nodig is.

Een bekende Nederlandse lijder aan spasmodische dysfonie is Sjors Fröhlich, die in 2008 als gevolg van deze ziekte zijn baan als radiopresentator moest verruilen voor een baan achter de schermen. Sinds een operatie kan hij weer beter spreken.


</doc>
<doc id="1481751" url="https://nl.wikipedia.org/wiki?curid=1481751" title="Sharadkumar Dicksheet">
Sharadkumar Dicksheet

Sharadkumar Dicksheet (Pandharpur, 13 december 1930 – Brooklyn, 14 november 2011) is een plastisch chirurg uit Brooklyn, New York die bekend is om zijn project voor gratis operaties voor kinderen in India. Sinds dr. Dicksheet in 1968 de "India Project to Save the Disabled Children", ook wel het "Plastic Surgery Camp" genoemd, oprichtte heeft hij meer dan 54.000 operaties verricht om hazenlippen, gespleten verhemeltes en andere aangeboren aandoeningen bij kinderen te herstellen.

De Plastische Chirurgie Kampen worden in heel India gehouden tussen oktober en maart. Amerikaanse chirurgen verrichten tussen zeven en twaalf operaties per dag om aangeboren afwijkingen bij kinderen te herstellen. Dr. Dicksheet, die bekendstaat om zijn enorme snelheid, verricht 35 tot 50 operaties per dag. Per locatie worden 200 to 500 patiënten behandeld en ongeveer 4000 per seizoen. De kampen doen tevens dienst als opleiding voor lokale plastisch chirurgen die door lokale ziekenhuizen en medische beroepsverenigingen worden uitgenodigd.

Tevens is dokter Dicksheet achtmaal genomineerd voor de Nobelprijs voor de Vrede.

Er is een documentaire gemaakt over dokter Dicksheet: "Flying on one engine".



</doc>
<doc id="1481883" url="https://nl.wikipedia.org/wiki?curid=1481883" title="George Wald">
George Wald

George Wald (New York, 18 november 1906 – Cambridge, 12 april 1997) was een Amerikaans wetenschapper, die vooral bekend is geworden door zijn onderzoek naar pigment in het netvlies. In 1967 won hij samen met Ragnar Granit en Haldan Hartline de Nobelprijs voor de Fysiologie of Geneeskunde voor het beschrijven van de verschillende typen van lichtgevoelige cellen in het oog, en hoe het licht op die cellen inwerkt.

Wald werd geboren als zoon van Isaac Wald en Ernestine Rosenmann, twee Joodse immigranten. Hij was lid van de eerste afstudeerklas van de Brooklyn Technical High School in 1922. In 1927 haalde hij zijn Bachelor of Science aan de New York-universiteit, en in 1932 zijn Ph.D. in zoölogie aan de Columbia-universiteit.

Na zijn studie kreeg Wald een reisbeurs van de US National Research Council. Wald gebruikte deze om werk te krijgen in Duitsland, samen met Otto Heinrich Warburg. Tijdens zijn werk in Duitsland identificeerde hij vitamine A in het netvlies. Vervolgens ging hij werken in het Zwitserse Zürich, waar hij studie deed naar vitamines met scheikundige Paul Karrer. Ook werkte hij een tijdje samen met Otto Fritz Meyerhof in Heidelberg (Duitsland). In 1933 verliet hij Europa weer omdat Adolf Hitler aan de macht kwam en het leven voor Joden in Europa steeds gevaarlijker werd. Terug in de Verenigde Staten ging hij werken bij de Universiteit van Chicago.

In 1934 ging Wald naar de Harvard-universiteit, waar hij eerst instructeur en later professor werd. Hij werd in 1950 verkozen tot lid van de National Academy of Sciences. In 1935 werd hij onderscheiden met de Albert Lasker Award for Basic Medical Research en in 1959 de Rumford-Prijs van de American Academy of Arts and Sciences.

Aan Harvard, waar hij het grootste deel van zijn werk in oogfysiologie uitvoerde, ontdekte Wald eind jaren 1930 dat een lichtgevoelig chemische stof in de staafjes — lichtgevoelige cellen in het netvlies verantwoordelijk voor nachtzicht — een enkel pigment was, rodopsine. Rodopsine is een substantie die door belichting uiteen valt in twee stoffen: opsine, een eiwit, en retinal, een derivaat van vitamine A. Wald ontdekte de relatie tussen vitamine A en nachtblindheid en bepaalde ook dat deze stof een rol speelt in de kegeltjes, de netvliescellen verantwoordelijk voor het zien van kleuren.

Wald uitte zich sterk over veel politieke en sociale zaken. Vanwege zijn status als Nobelprijswinnaar kregen deze uitspraken internationale aandacht. Hij was een fel tegenstander van de Vietnamoorlog en de nucleaire wapenwedloop.

In 1980 diende Wald in Ramsey Clarks delegatie naar Iran tijdens de gijzelingscrisis aldaar. 

Met een aantal andere Nobelprijswinnaars werd Ward in 1986 uitgekozen naar Moskou te komen en Michail Gorbatsjov te adviseren over enkele vraagstukken inzake het milieu.



</doc>
<doc id="1482202" url="https://nl.wikipedia.org/wiki?curid=1482202" title="Robert W. Holley">
Robert W. Holley

Robert William Holley, Urbana (Illinois) 28 januari 1922 – Los Gatos 11 februari 1993, was een Amerikaans biochemicus en Nobelprijswinnaar. In 1968 won hij samen met Har Gobind Khorana en Marshall Nirenberg de Nobelprijs voor de Fysiologie of Geneeskunde voor het beschrijven van de structuur van alanine transfer RNA, verbindend DNA en proteïnesynthese.

Holley werd geboren in Urbana, Illinois, als zoon van Charles Elmer en Viola Esther (Wolfe) Holley, beide onderwijzers. Naast Robbert hadden ze nog drie zonen. Hij studeerde scheikunde aan de Universiteit van Illinois te Urbana-Champaign, alwaar hi in 1942 afstudeerde. Voor zijn Ph.D. ging Holley naar de Cornell-universiteit, alwaar hij organische chemie studeerde. Tijdens de Tweede Wereldoorlog werkte Holley twee jaar onder professor Vincent du Vigneaud aan het medisch college van de Cornell-universiteit. Hij raakte hier betrokken bij de eerste chemische synthese van penicilline. Holley voltooide zijn Ph.D. studie in 1947.

Na zijn studie bleef Holley verbonden met Cornell. Hij werd hier in 1948 assistent-professor in organische chemie. In 1962 werd hij benoemd tot professor in biochemie. Na van 1955 tot 1956 een sabbatical te hebben gehouden, begon hij samen James F. Bonner aan zijn RNA-onderzoek. De twee deden dit onderzoek aan Caltech.

Holley's RNA-onderzoek richtte zich eerst op het isoleren van transfer RNA en later op het vaststellen van de structuur van alanine tRNA, het molecuul dat het aminozuur alanine aan proteïnes bindt. Holley's team van onderzoekers stelde de structuur van het tRNA vast met behulp van twee ribonucleasen om het tRNA molecuul te splitsen. Elk enzym splitste het molecuul op de punten van specifieke nucleotides. Door de structuur van alle losse stukjes te vergelijken met elkaar kon de structuur worden opgehelderd.

De structuur van alanine werd in 1964 voltooid, en bleek een belangrijke ontdekking in het verklaren van de synthese van proteïnes uit messenger RNA. Het was ook de eerste nucleotide sequentie van het RNA dat werd vastgesteld. Holleys methode werd later door andere wetenschappers verder uitgewerkt om ook andere tRNA's te onderzoeken.

In 1968 werd Holley een resident fellow aan het Salk Instituut voor Biologische Studies in La Jolla.


</doc>
<doc id="1482281" url="https://nl.wikipedia.org/wiki?curid=1482281" title="Har Gobind Khorana">
Har Gobind Khorana

Har Gobind Khorana, ook wel gespeld als Hargobind Khorana (Raipur, 9 januari 1922 – Concord (Massachusetts), 9 november 2011) was een Indisch-Amerikaans moleculair bioloog en Nobelprijswinnaar. In 1968 won hij samen met Robert W. Holley en Marshall Nirenberg de Nobelprijs voor de Fysiologie of Geneeskunde voor het beschrijven van de genetische code en hoe het een rol speelt in de eiwitsynthese.

Khorana werd geboren in Raipur, een arm dorp in Brits-Indië, als de zoon van de lokale "patwari" (taxatie-official). Hij was het jongste kind van de vijf kinderen van Ganpat Rai Khorana en Krishna (Davi) Khorana. Hij kreeg van zijn vader thuisonderwijs alvorens naar de D.A.V. Multan High School te gaan. In 1943 haalde hij aan de Universiteit van Punjab zijn Bachelor of Science. In 1945 haalde hij zijn Master. Datzelfde jaar begon hij met een studie organische scheikunde aan de Universiteit van Liverpool.

Na een Ph.D. te hebben gekregen in 1948, ging Khorana door met postdoc-studies in Zürich bij Vladimir Prelog. Hij deed dit werk van 1948 tot 1949. Daarna bracht hij twee jaar door aan Cambridge onder Alexander Todd, alwaar hij geïnteresseerd raakte in onderzoek naar proteïnes en nucleïnezuren. Hij ontdekte hoe nucleotides in nucleïnezuren, welke drager zijn van de genetische code, de eiwitsynthese regelen.

In 1952 ging hij naar de Universiteit van Brits-Columbia, Vancouver. Datzelfde jaar trouwde hij met Esther Elizabeth Sibler. Samen kregen de twee drie kinderen: Julia Elizabeth, Emily Anne, en Dave Roy. In 1960 verhuisde hij naar de Verenigde Staten, alwaar hij ging werken aan het "Institute for Enzyme Research" van de Universiteit van Wisconsin. In 1966 kreeg hij de Amerikaanse nationaliteit, en werd onderscheiden met de Albert Lasker Award for Basic Medical Research in 1968 en de National Medal of Science in 1987.

In 1970 werd Khorana de Alfred Sloan hoogleraar in biologie en scheikunde aan het Massachusetts Institute of Technology, alwaar hij bleef werken tot aan zijn pensioen in 2007. Hij was tevens lid van de Raad van Wetenschappelijke Gouverneurs aan het "The Scripps Research Institute", en bezat een Professor Emeritaat-status aan het MIT.



</doc>
<doc id="1482828" url="https://nl.wikipedia.org/wiki?curid=1482828" title="Flutolanil">
Flutolanil

Flutolanil (ISO-naam) is een fungicide. Het behoort tot de groep van benzaniliden. Andere stoffen in die groep zijn onder meer mepronil en benodanil.

Flutolanil werd ontwikkeld door het Japans bedrijf Nihon Nohyaku Co., Ltd. en in 1985 op de markt gebracht, met als merknaam "Moncut". De octrooibescherming is inmiddels verlopen en andere bedrijven verkopen ook producten op basis van flutolanil; merknamen zijn onder meer "Iota" en "Symphonie".

Flutolanil is een systemisch fungicide. Het is een inhibitor van een enzymcomplex dat nodig is voor de ademhaling, en verhindert daarmee de synthese van glutamaat en aspartaat. Het stopt infecties die reeds aanwezig zijn en beschermt tegen nieuwe infecties.

Flutolanil wordt gebruikt als stuifpoeder voor de ontsmetting van aardappelpootgoed vóór of tijdens het planten, tegen lakschurft ("Rhizoctonia solani"). In Nederland wordt flutolanil als bescherming tegen deze schimmelziekte toegepast bij het planten van tulpen.
Het wordt ook verspoten op bladeren bij de teelt van onder meer rijst en pindanoten.

De Europese Commissie heeft flutolanil opgenomen in de lijst van toegelaten bestrijdingsmiddelen. De toelatingsperiode loopt van 1 maart 2009 tot 28 februari 2019. In België zijn "Iota" en "Symphonie" erkend voor de ontsmetting van aardappelpootgoed.

Flutolanil heeft een lage acute toxiciteit voor zoogdieren. Het is niet genotoxisch, carcinogeen of teratogeen.

Het is persistent tot zeer persistent in de bodem: de halveringstijd bedraagt, naargelang het bodemtype, tussen 115 en 397 dagen. In water is het stabiel voor hydrolyse en fotolyse; de aerobe afbraak is langzaam (halveringstijd meer dan 30 dagen). Het ecotoxicologisch potentieel van de stof wordt als laag bestempeld.




</doc>
<doc id="1482883" url="https://nl.wikipedia.org/wiki?curid=1482883" title="Marshall Warren Nirenberg">
Marshall Warren Nirenberg

Marshall Warren Nirenberg (New York, 10 april 1927 – aldaar, 15 januari 2010) was een Amerikaans biochemicus en geneticus. In 1968 won hij samen met Har Gobind Khorana en Robert William Holley de Nobelprijs voor de Fysiologie of Geneeskunde voor het beschrijven van de genetische code en hoe het een rol speelt in de eiwitsynthese.

Nirenberg werd geboren als de zoon van Harry en Minerva Nirenberg. Op jonge leeftijd kreeg hij last van acuut reuma. Daarom verhuisde zijn familie naar Orlando, Florida, vanwege het warmere klimaat. Hier volgde Nirenberg een opleiding zoölogie aan de Universiteit van Florida. Hij haalde in 1948 zijn Bachelor, en in 1952 zijn Master. In 1957 haalde hij zijn Ph.D. in biochemie van de Universiteit van Michigan.

Nirenberg deed postdoc-werk aan het National Institutes of Health (NIH) als lid van de American Cancer Society. In 1960 werd hij een onderzoeker bij het NIH. In 1959 begon hij met het bestuderen van de stappen die DNA, RNA en proteïnes met elkaar verbonden. Rond die tijd was al bekend dat DNA het molecuul was van genetische informatie, maar het was nog niet bekend hoe DNA bijdroeg aan de expressie van proteïnen en wat de rol van RNA bij dit alles was. Nirenberg werkte samen met Heinrich J. Matthaei aan het National Institutes of Health om deze vragen de beantwoorden. Samen ontdekten ze de genetische code van fenylalanine in RNA. Dit was de eerste stap in het ontcijferen van de codons van de genetische code, en de eerste demonstratie van messenger RNA. In augustus 1960 presenteerde hij zijn doorbraak op een internationaal biochemisch congres in Moskou. 

Nirenberg kreeg veel wetenschappelijke aandacht voor zijn experimenten. Binnen een paar jaar had zijn onderzoeksteam gelijksoortige experimenten uitgevoerd en zo meer onderdelen van de genetische code ontcijferd. Nirenbergs onderzoek maakte dat hij in 1962 hoofd werd van de afdeling Biochemische Genetica.

In 1961 trouwde Nirenberg Perola Zaltzman, die in 2001 overleed. Hij hertrouwde met Myrna Weissman, hoogleraar aan de Columbia-universiteit. In 1966 kreeg hij de National Medal of Science. In 1968 won hij naast de Nobelprijs ook de National Medal of Honor. In 2001 werd hij verkozen tot lid van American Philosophical Society.



</doc>
<doc id="1483204" url="https://nl.wikipedia.org/wiki?curid=1483204" title="Max Delbrück">
Max Delbrück

Max Ludwig Henning Delbrück (Berlijn, 4 september 1906 – Pasadena, 9 maart 1981) was een Duits-Amerikaans biofysicus en Nobelprijswinnaar. In 1969 won hij samen met Alfred Hershey en Salvador Luria de Nobelprijs voor de Fysiologie of Geneeskunde voor zijn onderzoek aan replicatiemechanismen en genetica van virussen.

Delbrück werd geboren als zoon van Hans Delbrück, een professor in geschiedenis aan de Universiteit van Berlijn, en Lina Thiersch, een kleindochter van Justus von Liebig.

Delbrück studeerde astrofysica aan de Georg-August-Universität Göttingen, maar verlegde zijn interesse later naar theoretische natuurkunde. Nadat hij in 1930 zijn Ph.D. had gehaald, reisde hij naar Engeland, Denemarken en Zwitserland. Hij leerde op zijn reizen Wolfgang Pauli en Niels Bohr kennen, die zijn interesse in biologie opwekten.

Delbrück keerde in 1932 terug naar Berlijn als assistant van Lise Meitner, die samen met Otto Hahn werkte aan een experiment om uranium te bestralen met neutronen. Tijdens deze periode schreef Delbrück een paar papers, waarvan een belangrijke bijdrage bleek te zijn aan het verspreiden van gammastraling middels een Coulombveld. De theorie die hij trok leek eerst onwaarschijnlijk, maar werd 20 jaar later bewezen door Hans Bethe.

In 1937 verhuisde hij naar de Verenigde Staten om zich met biologie bezig te gaan houden. Hij ging werken aan de biologie-afdeling van Caltech, alwaar hij onderzoek deed naar de genetica van bananenvliegen. Tevens leerde hij hier kennismaken met bacteriën en hun virussen (bacteriofagen). In 1939 schreef hij mee aan een paper genaamd "The Growth of Bacteriophage", waarin werd aangetoond dat virussen zich reproduceren in een stap in plaats van exponentieel zoals cellulaire organismen.

In 1941 trouwde Delbrück met Mary Bruce, met wie hij vier kinderen kreeg. Delbrücks broer Justus Delbrück, zus Emmi Bonhoeffer en zwager Klaus Bonhoeffer dienden in het Duitse verzet tijdens de Tweede Wereldoorlog. Delbrück bleef zelf in de Verenigde Staten tijdens de oorlog. Hij gaf les in natuurkunde aan de Vanderbilt University, terwijl hij genetisch onderzoek deed.

In 1942 toonden Delbrück en Salvador Luria aan dat bacteriële resistentie tegen virussen werd veroorzaakt door een willekeurige mutatie, en niet door aanpassing. Dit onderzoek, bekend als het Luria-Delbrück experiment, was ook van belang voor het gebruik van wiskunde voor het maken van kwantitatieve voorspellingen over het resultaat van alternatieve modellen. Voor dit werk kregen beide in 1969 de Nobelprijs. Datzelfde jaar kreeg Delbrück ook de Louisa Gross Horwitz Prize van de Columbia-universiteit.

In 1947 keerde Delbrück terug naar Caltech als professor in biologie. Deze positie behield hij tot 1977.

Vanaf de jaren 50 paste Delbrück biofysische methodes toe voor het oplossen van problemen in zintuigfysiologie in plaats van genetica. Hij was ook oprichter van het instituut voor moleculaire genetica aan de Universiteit van Keulen.

Delbrück was een van de meest invloedrijke mensen op zijn vakgebied. Hij inspireerde onder andere Erwin Schrödinger tot het schrijven van zijn boek "What Is Life?".



</doc>
<doc id="1483368" url="https://nl.wikipedia.org/wiki?curid=1483368" title="Hereditair 'non-polyposis'-colorectaal carcinoom">
Hereditair 'non-polyposis'-colorectaal carcinoom

Het hereditair 'non-polyposis'-colorectaal carcinoom (HNPCC) of het syndroom van Lynch is een erfelijke vorm van kanker. Het betreft voornamelijk kanker van de dikke darm en het rectum. Ongeveer drie procent van alle gevallen van dikkedarmkanker wordt door HNPCC veroorzaakt.
Mensen met HNPCC hebben ook een verhoogde kans op het krijgen van baarmoederkanker en eierstokkanker.

In Nederland zijn er 8.000 nieuwe gevallen van dikkedarmkanker per jaar. 3 tot 10 procent daarvan komt door HNPCC, wat neerkomt op jaarlijks 240 tot 800 patiënten.


</doc>
<doc id="1483628" url="https://nl.wikipedia.org/wiki?curid=1483628" title="Nitrofurantoïne">
Nitrofurantoïne

Nitrofurantoïne is een antibioticum (een bacteriedodend middel) dat wordt gebruikt bij het bestrijden van urineweginfecties. Het middel is sinds 1953 internationaal in de markt en wordt in Nederland onder de merknamen Furabid en Furadantine verkocht.

Nitrofurantoïne wordt sterk uitgescheiden door de nieren en bereikt dus grote concentraties in de urine. Het dringt bijna niet door in de weefsels. Dit maakt dat nitrofurantoïne alleen bij ongecompliceerde urineweginfecties wordt gebruikt. Ongecompliceerde urineweginfecties zijn infecties waarbij het micro-organisme enkel aan het epitheel van de urinewegen hecht en er dus geen sprake is van binnendringing in de weefsels, zoals kan worden vermoed als er ook koorts bestaat. Verder wordt nitrofurantoïne in eerste instantie alleen gebruikt bij patiënten zonder extra risico op complicaties. Dit houdt in dat het als eerste keus bij verder gezonde vrouwen, ouder dan 12 jaar, wordt gebruikt. Bij andere patiënten wordt meestal een ander antibioticum voorgeschreven. Bij zwangere vrouwen is dit middel eerste keus, voor een kuur van 7 dagen, als zij tenminste niet bijna moeten bevallen.

Naast de behandeling van urineweginfecties wordt nitrofurantoïne ook uit voorzorg (profylactisch) gebruikt bij het aanbrengen van een urinewegkatether of chirurgische ingrepen aan de urinewegen. Ook vrouwen die vaak urineweginfecties hebben (meer dan 6 per jaar) kunnen uit voorzorg nitrofurantoïne slikken.

Nitrofurantoïne is alleen op recept beschikbaar in capsules van 50 en 100 mg, capsules met gereguleerde afgifte van 100 mg en een suspensie van 10 mg/ml; 100 ml.

Nitrofurantoïne kan sommige bijwerkingen veroorzaken. Het meeste komen stoornissen aan het maag-darmkanaal voor, zoals misselijkheid, braken, verminderde eetlust en diarree. Ook hoofdpijn, duizeligheid en slaperigheid komen voor. Er zijn enkele ernstige bijwerkingen die kunnen optreden bij het gebruik van nitrofurantoïne, zoals schade aan zenuwen in armen en benen (perifere polyneuropathie). Dit komt vaker voor bij mensen die een verminderde functie van de nieren of een hogere leeftijd hebben en is soms niet te genezen. Ook kan nitrofurantoïne klachten in de longen veroorzaken, waarschijnlijk door een allergische reactie. Patiënten kunnen dan last krijgen van koorts, kortademigheid, hoesten en pijn op de borst.

Nitrofurantoïne kan de werking van antibiotica uit de chinolonengroep verminderen. Verder kan het middel probenecide ervoor zorgen dat de nierbuisjes minder nitrofurantoïne in de urine uitscheiden, waardoor de werking wordt verminderd.

In sommige situaties kan nitrofurantoïne niet worden gebruikt. Sommige mensen zijn overgevoelig voor nitrofuranen. Mensen die een sterk verminderde nierfunctie, anemie, een G6DP-deficiëntie of eerdere ernstige bijwerkingen van nitrofurantoïne kunnen het middel ook beter niet gebruiken.

Nitrofurantoïne remt bacteriële enzymen die betrokken zijn bij de Krebs-cyclus, zoals pyruvaat-dehydrogenase, citraat-synthetase en maleaat-dehydrogenase. Hierdoor kan de bacterie niet meer voldoende energie produceren om te groeien en te blijven leven. Het middel werkt tegen gram-positieve en gram-negatieve bacteriën. Sommige bacteriegroepen, zoals Pseudomonas, Serratia en de meeste soorten van Proteus zijn resistent tegen nitrofurantoïne. Nitrofurantoïne werkt beter in zure urine dan in neutrale of alkalische urine.



</doc>
<doc id="1483675" url="https://nl.wikipedia.org/wiki?curid=1483675" title="Oligomenorroe">
Oligomenorroe

Oligomenorroe is de naam voor een onregelmatige menstruatiecyclus bij vrouwen. Onregelmatige cycli kunnen zonder achterliggende oorzaak optreden. Na de menarche kan het tot wel twee jaar duren voordat de cyclus regelmatig is. Ook na een zwangerschap of het stoppen met anticonceptie kan het lang duren voordat de cyclus weer regelmatig is. Ook tijdens de menopauze kan de cyclus plotseling onregelmatig worden. Verder kunnen onder andere stress, zwangerschap, borstvoeding, gewichtstoename- en afname oorzaak zijn van het uitblijven van de menstruatie.

Oligomenorroe kan ook veroorzaakt worden door het polycysteus-ovariumsyndroom.

Amenorroe


</doc>
<doc id="1483682" url="https://nl.wikipedia.org/wiki?curid=1483682" title="Alfred Hershey">
Alfred Hershey

Alfred Day Hershey (Owosso, 4 december 1908 – Syosset, 22 mei 1997) was een Amerikaans bacterioloog en geneticus. In 1969 won hij samen met Max Delbrück en Salvador Luria de Nobelprijs voor de Fysiologie of Geneeskunde voor zijn onderzoek aan replicatiemechanismen en genetica van virussen.

Hershey werd geboren in Owosso, New York, als zoon van Robert D. en Alma Wilbur Hershey. Hij haalde in 1930 zijn Bachelor of Science aan de Michigan State University. In 1934 haalde hij zijn Ph.D. in bacteriologie. Kort daarna nam hij een baan bij het departement van bacteriologie aan de Washington-universiteit in St. Louis.

Samen met de Italiaans-Amerikaanse wetenschapper Salvador Luria en de Duitser Max Delbrück begon Hershey in 1940 onderzoek te doen naar bacteriofagen. Ze ontdekten dat als twee verschillende bacteriofagen dezelfde bacterie infecteerden, ze genetische informatie konden uitwisselen.

In 1950 verhuisde Hershey naar Cold Spring Harbor om te gaan werken bij het departement van genetica van het Carnegie Institution of Washington. Hier voerde hij samen met Martha Chase in 1952 het beroemde experiment van Hershey en Chase uit. Dit experiment toonde aan dat DNA, en niet proteïne, drager van het genetische materiaal was.

In 1962 werd Hershey directeur van het Carnegie Institution.

Hershey was gehuwd met Harriet Davidson en had een zoon genaamd Peter.


</doc>
<doc id="1483683" url="https://nl.wikipedia.org/wiki?curid=1483683" title="Experiment van Hershey en Chase">
Experiment van Hershey en Chase

Het experiment van Hershey en Chase was een serie genetische experimenten die in 1952 werden uitgevoerd door Alfred Hershey en Martha Chase. Met deze experimenten bewezen ze dat DNA het molecuul was waarmee erfelijke eigenschappen worden doorgegeven, iets dat in 1944 al deels was aangetoond door het experiment van Avery, MacLeod en McCarty. Tot die tijd dachten veel biologen dat proteïnen deze rol vervullen.

Hershey en Chase voerden hun experiment uit op de T2-faag, een virus waarvan de structuur kort daarvoor was aangetoond met behulp van elektronenmicroscopie. De faag bestaat uit een proteïne-omhulsel met daarin genetisch materiaal. De faag infecteert bacteriën door zich vast te hechten aan het buitenste membraan, en dan zijn genetische materiaal in de bacterie te injecteren. Daardoor gaat de bacterie meer van dit virus produceren.

In een van de eerste experimenten labelden Hershey en Chase het DNA van de fagen met radioactief fosfor-32, een element dat aanwezig is in DNA, maar niet in een van de 20 aminozuren waarvan proteïnes zijn gemaakt. Daarna lieten ze de faag E. coli infecteren. Vervolgens verwijderden ze de proteïneomhulsels van de geïnfecteerde cellen met behulp van een blender en een centrifuge. Naderhand bleek het radioactieve label alleen zichtbaar te zijn in de bacteriën, en niet in de proteïne-omhulsels.

Bij een tweede experiment labelden ze de faag met radioactief zwavel-35, een element dat voorkomt in de aminozuren cysteïne en methionine, maar niet in DNA. Ook nu lieten ze de faag E. coli infecteren, waarna de proteïne-omhulsels van de bacteriën werden gescheiden. Nu bleek bij het nameten dat het radioactieve label wel aanwezig was in de proteïne-omhulsels, maar niet in de geïnfecteerde bacteriën. Dit bewees dat het genetische materiaal dat door de faag werd geïnjecteerd bij de bacterie uit DNA bestond, en niet uit proteïnes.



</doc>
<doc id="1483815" url="https://nl.wikipedia.org/wiki?curid=1483815" title="Julius Axelrod">
Julius Axelrod

Julius Axelrod (New York, 30 mei 1912 – Bethesda (Maryland), 29 december 2004) was een Amerikaans biochemicus.

In 1970 won hij samen met Bernard Katz en Ulf Svante von Euler de Nobelprijs voor de Fysiologie of Geneeskunde voor hun gezamenlijke onderzoek aan neurotransmitters.

Axelrod werd geboren als zoon van de Joodse immigranten Molly Leichtling en Isadore Axelrod. Zijn vader was mandenmaker in de Lower East Side van Manhatten. Hij studeerde biologie aan het College of the City of New York, alwaar hij in 1933 zijn bachelorgraad in de biologie haalde. Hij wilde graag arts worden, maar werd geweigerd bij elke medische school waar hij zich in wilde schrijven. Na een tijdje te hebben gewerkt als labtechnicus bij de New York-universiteit, kreeg hij in 1935 een baan bij het New Yorks departement van volksgezondheid. Hier moest hij vitaminesupplementen testen die werden toegevoegd aan voedsel.

Tijdens zijn periode bij het departement van volksgezondheid bleef Axelrod doorstuderen via de avondschool. In 1941 haalde hij zijn Master aan de New York-universiteit. Hij kreeg bij zijn werk op het departement ook een ongeluk, toen een fles ammonia in zijn bijzijn ontplofte. Door de ontploffing raakte zijn linkeroog beschadigd. De rest van zijn leven droeg Axelrod om deze reden een ooglapje.

In 1946 nam Axelrod een baan aan onder Bernard Brodie in het Goldwater Memorial ziekenhuis. Zijn ervaringen betekenden het begin van zijn onderzoekscarrière. Brodie en Axelrod deden onderzoek naar de werking van pijnstillers. Tijdens de jaren veertig ontwikkelden gebruikers van pijnstillers anders dan aspirine een bloedaandoening genaamd methemoglobinemie. Axelrod en Brodie ontdekten dat acetanilide, het hoofdingrediënt in deze pijnstillers, de oorzaak was. Ze vonden dat bij de omzetting in het lichaam naast paracetamol ook een geringe hoeveelheid van de bloedvergiftigende stof aniline werd gevormd. De oplossing was om enkel zuiver paracetamol als pijnstiller te gebruiken.

In 1949 begon Axelrod te werken bij het Nationale Hartinstituut, de voorloper van de National Heart, Lung, and Blood Institute (NHLBI), onderdeel van het National Institutes of Health (NIH). Hij onderzocht de effecten van cafeïne, waardoor zijn interesse in het orthosympathisch zenuwstelsel werd opgewekt. Rond deze tijd deed Axelrod ook onderzoek naar codeïne, morfine, methamfetamine, en efedrine. Hij deed tevens enkele van de eerste experimenten met lysergeenzuurdi-ethylamide.

Axelrod besefte dat hij zijn carrière maar moeilijk kon voortzetten zonder een Ph.D. Daarom nam hij in 1954 een jaar vrij van het NIH om te gaan studeren aan de George Washington-universiteit. Hij mocht enkele van zijn eerdere onderzoeken gebruiken voor zijn proefschrift, en studeerde in 1955 af. Hierna keerde hij terug naar het NIH, alwaar hij begon aan de belangrijkste onderzoeken uit zijn carrière. Hieronder viel ook zijn onderzoek naar neurotransmitters, waarvoor hij de Nobelprijs kreeg. Axelrod toonde met zijn onderzoek aan dat catecholamine-neurotransmitters niet gewoon stoppen met werken nadat ze worden losgelaten in een synaps. In plaats daarvan worden ze opnieuw opgepikt door de pre-synaptische zenuw en hergebruikt voor latere transmissies. Dit onderzoek legde de basis voor latere selectieve serotonine-heropnameremmers, die de heropname van neurotransmitters tegengaan.

In 1958 ontdekte en karakteriseerde Axelrod het enzym catechol-O-methyltransferase, welke betrokken is bij de afbraak van catecholaminen.

Nadat hij in 1970 de Nobelprijs had gewonnen, gebruikte Axelrod zijn media-aandacht om enkele politieke zaken aan te kaarten. In 1973 richtte president Richard Nixon een agentschap op met als doel de genezing van kanker. Axelrod organiseerde samen met Nobelprijswinnaars Marshall Warren Nirenberg en Christian Anfinsen een petitie van wetenschappers die tegen dit agentschap waren. Volgens hem was het verkeerd om onderzoek in die mate te concentreren op kanker, omdat er dan geen geld zou overblijven voor onderzoek naar andere medische problemen die wellicht makkelijker op waren te lossen.

Axelrod uitte zich ook meerdere malen tegen het feit dat wetenschappers gevangen werden gezet in de Sovjet-Unie.

Hoewel Axelrod al op jonge leeftijd atheïst werd en zich afzette tegen zijn strenge religieuze opvoeding, bleef hij zich wel identificeren met de joodse cultuur. Zo nam hij deel aan verschillende internationale campagnes tegen antisemitisme.

Dr. Axelrod was lid van de Raad van Sponsors van de Federation of American Scientists en de International Academy of Science.

Zijn vrouw, Sally Taub Axelrod, stierf in 1992. Axelrod stierf zelf in 2004. Hij werd overleefd door zijn twee zonen, Paul en Alfred, en drie kleinkinderen.



</doc>
<doc id="1483999" url="https://nl.wikipedia.org/wiki?curid=1483999" title="Musculus bulbospongiosus">
Musculus bulbospongiosus

De musculus bulbospongiosus is een spier in het perineum. Bij mannen en vrouwen heeft de spier verschillende aanhechting. Bij mannen bedekt de spier de bulbus penis, terwijl bij vrouwen de bulbus vestibularis bedekt wordt.

Tijdens de ejaculatie trekt de musculus bulbospongiosus ritmisch samen en ondersteunt daarmee het naar buiten persen van het ejaculaat.


</doc>
<doc id="1484060" url="https://nl.wikipedia.org/wiki?curid=1484060" title="David Baltimore">
David Baltimore

David Baltimore (New York, 7 maart 1938) is een Amerikaans bioloog en Nobelprijswinnaar. In 1975 won hij samen met Renato Dulbecco en Howard Temin de Nobelprijs voor de Fysiologie of Geneeskunde voor het beschrijven hoe tumorvirussen inwerken op het genetische materiaal van de cel.

Baltimore studeerde in 1956 af aan de Great Neck High School In 1960 haalde hij zijn Bachelor of Arts aan het Swarthmore College, en in 1964 zijn Ph.D. aan de Rockefeller-universiteit. Na postdoc te hebben gewerkt aan Massachusetts Institute of Technology (MIT) en Albert Einstein College of Medicine, kwam hij in 1968 werken bij het MIT.

In 1975, het jaar waarin hij zijn Nobelprijs won, was Baltimores grootste bijdrage aan de virologie de ontdekking van reverse-transcriptase (RTase of RT). Reverse-transcriptase is een enzym die enkelstrengs RNA transcriteert naar dubbelstrengs DNA. Hij ontdekte dit enzym in een virus dat kanker veroorzaakt bij muizen terwijl, onafhankelijk van hem, Howard Termin reverse-transcriptase ontdekte in een virus die kanker bij kippen veroorzaakt. Hoewel het onderzoek zich aanvankelijk richtte op virussen die kanker veroorzaken bewees later onderzoek aan dat reverse-transcriptase essentieel is voor de reproductie van retrovirussen, zoals hiv. Baltimore was in 1975 eveneens een organisator van de Asilomarconferentie over recombinant DNA.

In 1981 gebruikten Baltimore en Vincent Racaniello recombinant DNA-technologie voor het genereren van een plasmide die het genoom van poliovirus kon coderen. Het plasmide-DNA werd in een cel van een zoogdier aangebracht, waarna het poliovirus werd geproduceerd. Deze methode voor het maken van DNA dat het genoom van een virus codeert wordt vandaag de dag veel gebruikt in de virologie. Andere belangrijke ontdekkingen van Baltimores lab zijn de ontdekking van de transcriptiefactor NF-kB en de recombination activating genes RAG-1 en RAG-2.

In 1982 werd Baltimore de oprichter-directeur van MIT's Whitehead Institute, waar hij tot juni 1990 bleef. Op 1 juli 1990 werd Baltimore president van de Rockefeller-universiteit in New York. 

Eind jaren 80 en begin jaren 90 speelde Baltimore een prominente rol in een reeks nieuwsverhalen over een schandaal rondom MIT-medewerker Thereza Imanishi-Kari. Deze werd beschuldigd van het vervalsen van wetenschappelijk onderzoek en Baltimore's reputatie raakte hierdoor beschadigd. Vanwege dit schandaal trad hij op 3 december 1991 af als president van de Rockefeller-universiteit. Wel bleef hij tot 1994 onderzoek doen aan deze universiteit. In 1996 toonde heronderzoek van het National Institutes of Health aan dat er niet doelbewust was gefraudeerd was maar dat er wel fouten waren gemaakt die tot een onjuist resultaat hadden geleid.

Op 13 mei 1997 werd Baltimore president van Caltech. Op 17 oktober dat jaar betrad hij het kantoor, en op 9 maart 1998 werd hij officieel beëdigd. In 1999 kreeg Baltimore van president Bill Clinton de National Medal of Science. In 2004 gaf de Rockfeller-universiteit Baltimore hun hoogste onderscheiding: Doctor of Science ("honoris causa"). In oktober 2005 kondigde Baltimore zijn ontslag als president aan.

Baltimore heeft invloed gehad op het nationale beleid over onderzoek naar recombinant DNA en de aidsepidemie. Hij heeft veel doctorale studenten opgeleid. Baltimore is lid van de Bulletin of the Atomic Scientists' Raad van Sponsors, de National Academy of Sciences USA (NAS), de NAS Institute of Medicine (IOM), Amgen, Inc. Board of Directors, the BB Biotech AG Board of Directors, the National Institutes of Health (NIH) AIDS Vaccine Research Committee (AVRC), en vele andere organisaties. Hij is getrouwd met Alice S. Huang.



</doc>
<doc id="1484145" url="https://nl.wikipedia.org/wiki?curid=1484145" title="Renato Dulbecco">
Renato Dulbecco

Renato Dulbecco (Cantanzaro, 22 februari 1914 – La Jolla, 20 februari 2012) was een Italiaans viroloog. In 1975 won hij de Nobelprijs voor de Fysiologie of Geneeskunde voor het beschrijven hoe tumorvirussen inwerken op het genetische materiaal van de cel. Hij deelde de prijs met David Baltimore en Howard Temin

Dulbecco werd geboren als zoon van een Calabrische moeder en een Ligurische vader. Hoewel hij sterke interesse had in wiskunde en natuurkunde, koos hij voor een studie geneeskunde. Hij volgde deze studie aan de Universiteit van Turijn. Op zijn 22e studeerde hij af in morbide anatomie en pathologie onder professor Giuseppe Levi. In deze periode leerde hij ook Salvador Luria en Rita Levi-Montalcini kennen, op wiens aandringen hij later naar de Verenigde Staten zou komen.

In 1936 werd hij opgeroepen voor militaire dienstplicht als een medisch officier. In 1938 verliet hij het leger, maar toen Italië in 1940 deel ging nemen aan de Tweede Wereldoorlog werd hij weer opgeroepen. Hij moest naar het front in Frankrijk en Rusland. Na de val van het Fascisme ging hij bij het verzet tegen de Duitse overheersing.

Na de oorlog hervatte Dulbecco zijn werk bij Levi's laboratorium, maar al snel verhuisde hij samen met Levi-Montalcini naar de Verenigde Staten. Hier ging hij in Bloomington, Indiana, werken aan bacteriofagen samen met Salvador Luria. In de zomer van 1949 ging Dulbecco werken bij Caltech, alwaar hij zich bij Max Delbrücks groep voegde. Hier begon hij met zijn studie naar dierlijke oncovirussen. Eind jaren vijftig nam hij Howard Temin aan als student. Samen met hem en David Baltimore deed hij onderzoek naar de interactie tussen tumorvirussen en het genetisch materiaal van de cel. Temin en Baltimore ontdekten los van elkaar, maar vrijwel tegelijkertijd, het principe van reverse-transcriptase. Hoewel Dulbecco hier niet direct bij betrokken was, was hij wel de bedenker van de methodes die door de twee werden gebruikt voor het bestuderen van reverse-transcriptase.

In 1962 verhuisde Dulbecco naar het Salk Instituut. In 1982 ging hij naar het Imperial Cancer Research Fund. In 1986 was hij een van de wetenschappers die meehielp bij de oprichting van het menselijk genoomproject.

In 1993 verhuisde Dulbecco terug naar Italië, alwaar hij president was van het Instituut van Biomedische Technologieën aan het Consiglio Nazionale delle Ricerche (CNR, Nationale OnderzoeksRaad) in Milaan.



</doc>
<doc id="1484628" url="https://nl.wikipedia.org/wiki?curid=1484628" title="Howard Martin Temin">
Howard Martin Temin

Howard Martin Temin (Philadelphia, 10 december 1934 – Madison, 9 februari 1994) was een Amerikaans geneticus. In 1975 kreeg hij samen met Renato Dulbecco en David Baltimore de Nobelprijs voor de Fysiologie of Geneeskunde voor het beschrijven hoe tumorvirussen inwerken op het genetische materiaal van de cel.

Temin werd geboren in Philadelphia als zoon van Henry en Annette Lehman Temin. Hij had twee broers, Michael en Peter, die zelf later een bekend econoom werd.

Hij haalde in 1955 zijn Bachelor in biologie aan het Swarthmore College. In 1959 haalde hij zijn doctoraat aan Caltech in het laboratorium van Delbecco. In 1960 verhuisde hij naar Madison waar hij universitair docent werd in het McArdle-laboratorium voor kankeronderzoek, onderdeel van de faculteit oncologie aan de Universiteit van Wisconsin.

Temins belangrijkste onderzoek was de studie naar hoe tumorvirussen gebruikmaken van het genetisch materiaal van de cel via reverse-transcriptase (RT). Deze ontdekking was destijds revolutionair daar nog algemeen werd aangenomen dat genetische informatie enkel overgaat van DNA, naar RNA-moleculen, die vervolgens vertaald worden naar proteïnes. Maar in de jaren 1970 toonde Temin aan dat tumorvirussen de mogelijkheid hadden om dit proces om te draaien. Rond dezelfde tijd verkreeg David Baltimore, een voormalig collega van Temin, een vergelijkbaar resultaat in een onafhankelijk onderzoek bij het Salk-instituut.

Bij reverse-transcriptase transcribeert een enzym enkelstrengs RNA naar dubbelstrengs DNA. Deze ontdekking leidde tot een beter begrip van retrovirussen, zoals hiv. Daarnaast kunnen retrovirussen kanker veroorzaken als reverse-transcriptase van het virus in de gastheercel terechtkomt en daar DNA-kopieën gaat maken van het virale RNA. Dit DNA komt in de celkern en integrase (een enzym uit het virus) voegt het virus-DNA in het gastheer-DNA. Voor dit onderzoek kreeg hij zijn deel van de Nobelprijs.

Naast de Nobelprijs ontving Temin in 1974 de Lasker Award en in 1992 de National Medal of Science.

Temin was gedurende zijn leven een fel tegenstander van roken. Hij stierf op 59-jarige leeftijd aan longkanker, die volgens de Universiteit van Winconsin niet gerelateerd was aan roken.

Een fiets- en wandelpad op de campus van de UW-Madison is naar hem vernoemd.



</doc>
<doc id="1484665" url="https://nl.wikipedia.org/wiki?curid=1484665" title="Baruch Samuel Blumberg">
Baruch Samuel Blumberg

Baruch Samuel Blumberg (New York, 28 juli 1925 – Mountain View (Californië), 5 april 2011) was een Amerikaans medicus en Nobelprijswinnaar. In 1976 kreeg hij de Nobelprijs voor de Fysiologie of Geneeskunde toegekend voor de ontdekking van het hepatitis B-virus. Hij deelde de prijs met Daniel Carleton Gajdusek die de prijs voor een ander onderzoek kreeg.

Blumberg werd geboren in New York als zoon van Joodse ouders. In 1945 studeerde hij af aan Union College in New York. Vervolgens trad hij in dienst van het Columbia Presbyterian Medical Center. Ten slotte studeerde hij biochemie aan het Balliol College te Oxford en haalde in 1957 de titel Doctor of Philosophy. In 1964 werd hij lid van het Fox Chase Cancer Center in Philadelphia. In 1977 werd hij hoogleraar in de medicijnen en antropologie aan de Universiteit van Pennsylvania.

Na zijn ontdekking van het hepatitis B-virus ontwikkelde Blumberg een goede diagnosetest en een vaccin tegen het virus.
Van 1989 tot 1994 was hij rector magnificus van het Balliol College. Van 1999 tot 2002 was hij directeur van het astrobiologisch instituut van de NASA. Op 5 april 2011 overleed hij in het NASA Ames Research Center in Moffett Field, Californië.

Blumberg ontdekte in 1963 het virus dat hepatitis B veroorzaakt toen hij en zijn collega's begin jaren 1960 bloed van Aborigines testten op ziekten en ze in de afgenomen bloedmonsters een zeldzaam eiwit vonden. Dit 'Australisch antigen', zoals het werd genoemd, bleek deel uit te maken van een onbekend virusantigen dat de zeer schadelijke B-vorm van hepatitis veroorzaakt. Niet alleen kwam dit antigen veel meer voor bij Aziaten, Afrikanen en sommige Europese volken dan bij Amerikanen, ook ontdekten ze het in leukemiepatiënten die regelmatig bloedtransfusies kregen toegediend. Op basis hiervan kon Blumberg en zijn team een diagnosetest (de "Blumbergtest") voor het virus ontwikkelen om gedoneerd bloed te screenen voordat het voor bloedtransfusies werd ingezet.


</doc>
<doc id="1484705" url="https://nl.wikipedia.org/wiki?curid=1484705" title="Daniel Carleton Gajdusek">
Daniel Carleton Gajdusek

Daniel Carleton Gajdusek (Yonkers, 9 september 1923 – Tromsø, 12 december 2008) was een Amerikaans arts en medisch onderzoeker. In 1976 won hij de helft van de Nobelprijs voor de Fysiologie of Geneeskunde voor zijn onderzoek naar de ziekte kuru, de eerste prionziekte ooit beschreven. Hij deelde de prijs met Baruch Samuel Blumberg, die de prijs voor een ander onderzoek kreeg.

Gajdusek werd geboren als zoon van Oost-Europese immigranten. Zijn vader kwam uit Slowakije en zijn moeder uit Hongarije. In 1943 studeede Gajdusek af aan de Universiteit van Rochester, alwaar hij natuurkunde, biologie en wiskunde had gestudeerd. Hij kreeg in 1946 een Doctor of Medicine van de Harvard-universiteit. Daarna deed hij postdoc-onderzoek bij Caltech en Harvard, alvorens te worden opgeroepen voor militaire dienst aan de Walter Reed Army Medical Service Graduate School. Hij deed hier virologisch onderzoek.

Van 1952 tot 1953 had hij een positie aan het Pasteur Instituut in Tehran. In 1954 werd hij onderzoeker aan het Walter and Eliza Hall Institute of Medical Research in Melbourne. Hier begon hij met het onderzoek dat hem uiteindelijk de Nobelprijs zou opleveren.

In 1958 werd hij hoofd van de laboratoria voor virologisch en neurologisch onderzoek aan het National Institutes of Health (NIH).

Gajdusek kreeg de Nobelprijs voor zijn onderzoek naar de ziekte kuru, die in de jaren 50 en 60 veel voorkwam bij vrouwen en kinderen in Nieuw-Guinea. Vincent Zigas, een lokale arts, liet Gajdusek kennismaken met de ziekte. Voor zijn onderzoek leefde Gajdusek lange tijd bij de Fore, een stam waar de ziekte voorkwam.

Gajdusek kwam uiteindelijk tot de conclusie dat de ziekte werd veroorzaakt door kannibalisme. Onder de Fore heerste volgens hem nog de traditie om gestorven familieleden op te eten. Vrouwen en kinderen kregen altijd de hersenen. Daarin zat volgens Gajdusek het gevaar. Toen de Fore besloten met deze traditie te stoppen, verdween de ziekte vrijwel geheel binnen een generatie. Gajdusek kon niet precies bepalen hoe het eten van hersenen met de ziekte was verbonden, maar later onderzoek toonde aan dat de proteïne prion de oorzaak was.

Hoewel Gajduseks theorie over kannibalisme in de medische wereld nog altijd wordt gezien als correct, twijfelen sommigen aan het feit of kannibalisme inderdaad nog steeds werd gebruikt door de Fore ten tijde van Gajduseks onderzoek. Kritikus Willam Arens toonde aan dat Gajdusek nooit daadwerkelijk getuige was van dit ritueel. Andere onderzoekers die met de Fore hadden gewerkt, beweerden dat het kannibalisme binnen de stam in 1948, bijna 10 jaar voor Gajduseks onderzoek, reeds was onderdrukt.

In 1974 werd Gajdusek geïntroduceerd in de National Academy of Sciences.

In de loop der jaren nam Gajdusek regelmatig kinderen mee uit ontwikkelingslanden om hen in Amerika een goede opleiding te kunnen geven. In april 1996 werd hij door een man die als kind bij Gajdusek had gewoond beschuldigd van het destijds plegen van seksueel misbruik. Op basis van notities die hij tijdens zijn onderzoeken had gemaakt oordeelde de rechter dat Gajdusek inderdaad schuldig was. In 1997 bekende Gajdusek schuld. Hij werd veroordeeld tot een gevangenisstraf van 19 maanden.

Nadat hij in 1998 weer vrijkwam, vertrok hij voor vijf jaar naar Europa.



</doc>
<doc id="1484780" url="https://nl.wikipedia.org/wiki?curid=1484780" title="Bert Dorenbos">
Bert Dorenbos

Lambertus Pieter (Bert) Dorenbos (Assen, 21 juni 1942) is een Nederlands christelijk activist, televisiepresentator en voormalig directeur van de Evangelische Omroep.

Na de hbs-b ging Dorenbos bedrijfseconomie studeren aan de Vrije Universiteit Amsterdam. Daar studeerde hij in 1966 af.

Van 1966 tot 1969 was hij researchmedewerker bij de Raad voor het Midden- en Kleinbedrijf (RMK). Daarna kreeg hij een baan bij projectontwikkelingsbureau Amro-Westland Utrecht; hij was hier adjunct-directeur van 1969 tot 1974.

In 1974 maakte hij een overstap naar de omroepwereld toen hij IJgbert Jacobs opvolgde als directeur van de Evangelische Omroep (EO). Deze baan bekleedde hij tot 1987. In 1981 was Dorenbos naast Rob Matzken medeoprichter van de vereniging "Bijbel & Onderwijs".

In 1985 richtte hij samen met zijn vrouw "Rainbow/Schreeuw om Leven" op, een stichting die zich vanuit christelijk perspectief inzet op ethische terreinen in de samenleving, met name de strijd tegen abortus, maar ook tegen euthanasie en zedenverwildering. In 1987 werd hij voorzitter van Schreeuw om Leven.

Sinds 2011 is Dorenbos presentator bij de christelijke televisiezender Family7. Hij presenteert daar de talkshow "Brink TV", aanvankelijk "Brink" geheten. 

Dorenbos haalt met zijn protestacties en uitlatingen regelmatig de publiciteit. In de jaren tachtig en negentig plantte hij bordjes bij naaktstranden met het opschrift 'pornografisch besmet gebied'. In juli 1987 organiseerde hij met stichting Rainbow een openbare verbranding van pornografisch materiaal in het centrum van de Utrechtse plaats Veenendaal. Deze gebeurtenis werd verstoord door pornomodel 'Candy', die topless ging dansen bij de actie.

In 1988 daagde Dorenbos namens Rainbow de Nederlandse filmdistributeur UIP (United International Pictures) voor de rechter in een poging daarmee de vertoning van Martin Scorseses film The Last Temptation of Christ in de Nederlandse bioscopen tegen te houden. Deze film, gebaseerd op het boek van Nikos Kazantzakis zou volgens Dorenbos 'de waarheid geweld aandoen'. President Mr. Asscher van de Amsterdamse rechtbank achtte het begrip 'de waarheid' niet objectief en stelde Rainbow in het ongelijk. De film werd daags na het kort geding uitgebracht.

Dorenbos draagt zijn bijbels-ethische overtuigingen met overtuiging uit en roept daarbij niet zelden felle reacties op, zoals tijdens en rondom zijn aanwezigheid met een 'gebedswake' bij de Amsterdam ArenA in september 2006, waar de Amerikaanse zangeres Madonna twee concerten in de Confessions Tour gaf, die een 'kruisigingsscène' bevatten.

Ook onder orthodox-christenen is hij niet onomstreden. In februari 2009 zei hij in de talkshow De Wereld Draait Door dat EO-coryfee Andries Knevel een 'daad van agressie' had gepleegd door op de tv een verklaring te tekenen waarin hij afstand nam van de letterlijke interpretatie van het scheppingsverhaal in Genesis 1. In augustus 2009 vertelde Dorenbos aan "Shownieuws" dat EO-presentator Arie Boomsma "terug moet naar de kleuterschool" omdat volgens hem de presentator te veel met zichzelf bezig was in plaats van "waar het echt om gaat".

In augustus 2011 plaatste hij waarschuwende kanttekeningen bij het drama tijdens Pukkelpop, waarbij doden en gewonden waren gevallen. In een column voor zijn christelijke organisatie Schreeuw Om Leven vroeg hij zich retorisch af "Hoe zijn drugs, porno, pop en liederlijkheid en criminaliteit niet verweven met die hele popcultuur". Hij riep op "onze huizen en onze kinderen schoon te maken van deze verwoestende invloeden". Dit was met name gericht tot medegelovigen: "Ons als christenen treft eerst het oordeel zegt de Bijbel". In hetzelfde weekend vielen er ook gewonden tijdens een storm op de Wereldjongerendagen die bijgewoond werden door de paus. Dorenbos zei hierover dat hij niet wist of dat ook een waarschuwing van God was, omdat hij 'zich daarop niet genoeg had ingelezen'.

In december 2011 bracht Dorenbos met Schreeuw om Leven een film uit waarin een verband wordt gelegd tussen abortus, de Holocaust en het evolutiedenken. Onder meer is een montage te zien van een rij foetusjes op het spoor naar Auschwitz. De film stuitte op felle verontwaardiging, vooral uit joodse hoek.



Bert Dorenbos is getrouwd met Wichertje (Willie) Dorenbos-de Lange. Het echtpaar heeft vier kinderen.


</doc>
<doc id="1484828" url="https://nl.wikipedia.org/wiki?curid=1484828" title="Rosalyn Sussman Yalow">
Rosalyn Sussman Yalow

Rosalyn Sussman Yalow, geboren als "Rosalyn Sussman", (New York, 19 juli 1921 – aldaar, 30 mei 2011) was een Amerikaans medisch-natuurkundige en Nobelprijswinnaar. In 1977 won ze de Nobelprijs voor de geneeskunde voor het ontwikkelen van de Yalow-Berson methode. Ze deelde de prijs met Roger Guillemin en Andrew Schally die de prijs voor een ander onderzoek kregen.

Yalow werd geboren als de dochter van Simon Sussman en Clara Zipper, Joodse immigranten. Ze genoot haar opleiding aan de Walton High School in New York. Eind jaren dertig ving ze haar studie aan het Hunter College aan, een aan de City University of New York verbonden college voor vrouwelijke studenten. Hier ontwikkelde zij haar interesse voor natuur- en scheikunde.

Yalow begon haar carrière als secretaresse van Dr. Rudolf Schoenheimer, een vooraanstaand biochemicus verbonden aan het College van Artsen en Chirurgen van de Columbia-universiteit. Zij volgde een opleiding stenografie en trad in diens als secretaresse van Michael Heidelberger. Omdat door de Tweede Wereldoorlog veel mannen werden opgeroepen voor de dienstplicht ontving zij een aanbod om te assisteren bij de natuurkundecolleges aan de Universiteit van Illinois te Urbana-Champaign. Ze was de eerste vrouwelijke stafmedewerkster sinds 1917. In 1943 trouwde ze met Aaron Yalow. In 1945 behaalde ze als eerste vrouw van die universiteit haar doctoraat in de kernfysica.

Na haar studie trad ze in dienst van het Bronx Veterans Administration Ziekenhuis om te assisteren bij het opzetten van een radio-isotopische dienst. Hier ontmoette zij Solomon Berson, een New Yorkse medicus die onderzoek deed naar suikerziekte, en met wie zij nadien tot aan diens overlijden in 1972 samenwerkte. Samen ontwikkelden ze radioimmunoassay (RIA), een techniek waarmee – middels radioactieve tracers – minuscule hoeveelheden van een biologische substantie kunnen worden gemeten in het bloed. Oorspronkelijk werd deze methode gebruikt voor het meten van insuline-niveaus bij diabetes mellitus-patiënten. Later werd de techniek ook toegepast voor veel andere substanties zoals hormonen, gifstoffen, vitamines en enzymen, alsmede het meten van concentraties verdovende middelen in het bloed. Ondanks het grote commerciële potentieel van de methode weigerden Yalow en Berson er een patent op te nemen omdat ze wilden dat de mensheid kon profiteren van deze techniek.

In 1968 werd Yallow aangesteld als onderzoekshoogleraar aan het Mount Sinai Ziekenhuis, New York. Later vervulde ze er de functie van Solomon Berson Distinguished Professor at Large.

In 1975 ontvingen Yalow en Berson de AMA Scientific Achievement Award. Het jaar erop werd Yalow de eerste vrouwelijke winnaar van de Albert Lasker Award for Basic Medical Research en in 1988 kreeg zij de National Medal of Science.



</doc>
<doc id="1484835" url="https://nl.wikipedia.org/wiki?curid=1484835" title="Skibril">
Skibril

Een skibril ook wel goggle genoemd, wordt tijdens het skiën en snowboarden gedragen ter bescherming van de ogen. De skibril beschermt in de eerste plaats tegen UV-licht. Op grotere hoogte is het effect van uv-straling groter, bovendien wordt het licht gereflecteerd door de sneeuw. Zonder bescherming kan sneeuwblindheid optreden.

Een skibril wordt over de ogen geplaatst en vastgehouden met een band rond het hoofd. De bril sluit de ogen helemaal af. Om het beslaan van de bril te voorkomen worden meerdere lenzen gebruikt. Ook krijgen de lenzen vaak een chemische behandeling, die ze minder snel laat beslaan.

De lenzen van een skibril heb je in diverse categorieën: S1 (voor mist), S2 (voor bewolkt weer) en S3 (voor zonnig weer). Sommige skibrillen hebben verwisselbare lenzen. 

Verder biedt een skibril bescherming voor opspringende ijs- en sneeuwdeeltjes. Skibrillen worden meestal gecombineerd gedragen met een skihelm.

De skibril van vandaag kent zijn oorsprong in de ruimtevaart. Het ontwerp voor de Apollo-helm, die niet kon beslaan, werd aangepast voor gebruik in skibrillen. De brillen kunnen noch vanbinnen of vanbuiten beslaan omdat ze elektrisch worden verwarmd of van binnen worden geventileerd.


</doc>
<doc id="1484880" url="https://nl.wikipedia.org/wiki?curid=1484880" title="Werner Arber">
Werner Arber

Werner Arber (Gränichen, 3 juni 1929) is een Zwitsers microbioloog en geneticus. Hij won in 1978 samen met Hamilton Smith en Daniel Nathans de Nobelprijs voor de Fysiologie of Geneeskunde voor hun ontdekking van restrictie-enzym. Hun ontdekking is later een belangrijk instrument geworden in de moleculaire biologie, met name bij de ontwikkeling van recombinant DNA-technologie.

Werner Arber studeerde van 1949 tot 1953 scheikunde en natuurkunde aan de Eidgenössische Technische Hochschule in Zürich. In 1953 werd hij een assistent in elektronmicroscopie aan de Universiteit van Genève. Tevens bestudeerde hij bacteriofagen. Hij schreef zijn proefschrift over defectieve lambda-profaag mutanten. Hij kreeg in 1958 zijn doctoraat van de Universiteit van Genève.

Arber ging zich vervolgens bezighouden met faaggenetica aan de University of Southern California (USC), samen met Joe Bertani. Eind 1959 accepteerde hij een aanbod om begin 1960 terug te komen naar Genève. Daarvoor bracht hij nog enkele weken door aan de laboratoria van Gunther Stent aan de Universiteit van Californië, Berkeley, Joshua Lederberg aan de Stanford-universiteit en Salvador Luria aan het Massachusetts Institute of Technology.

Terug aan de Universiteit van Genève werkte hij in het laboratorium van het natuurkunde-instituut. Hier deed hij productief onderzoek, en begeleidde een aantal afstudeerstudenten en postdoc-medewerkers. In 1965 werd hij gepromoveerd tot buitengewone professor voor moleculaire genetica. In 1971 vertrok hij naar de Universiteit van Bazel. Hier was hij de eerste persoon die mocht werken in het pasgebouwde Biozentrum.

Sinds 2011 is Arber president van de Pauselijke Academie voor de Wetenschappen. Hij is de eerste niet-katholiek die in die functie werd benoemd. Arber is getrouwd en heeft twee dochters.

Begin jaren zestig begon Arber met het onderzoek naar het in 1952/53 door Salvador Luria en Jean Weigle onafhankelijk van elkaar ontdekte verschijnsel dat een bacteriofaag (een op bacteriën parasiterend virus) die zich op een bepaalde stam van een gastheerbacterie vermenigvuldigd, daarin vrijwel niet slaagt op een andere stam van die bacterie. Dit verschijnsel werd restrictie van de faag door de gastheerbacterie genoemd.

Samen met de Amerikaanse microbiologen Smith en Nathans ontwikkelde hij de kennis van het restrictie-enzym, of restrictie-endenuclease, een enzym die in staat is om desoxyribonucleïnezuur (DNA) te splitsen. Hij deed deze ontdekking toen hij waarnam dat wanneer een virus een bacterie binnendringt hierbij een groot deel van het virale DNA wordt vernietigd door het op te delen in kleine fragmenten. Zijn waarneming werd later bevestigd door Smith en Nathans. Deze fragmenten DNA, die hun genetische informatie behouden, leidde tot de ontwikkeling van gentechnologie – technieken voor het delen, manipuleren en uiteindelijk veranderen van genetisch materiaal.



</doc>
<doc id="1485131" url="https://nl.wikipedia.org/wiki?curid=1485131" title="Daniel Nathans">
Daniel Nathans

Daniel Nathans (Wilmington, 30 oktober 1928 – Baltimore, 16 november 1999) was een Amerikaans microbioloog en Nobelprijswinnaar.

Nathans werd geboren in een gezin van Russisch Joodse immigranten, als jongste van negen kinderen van Samuel en Sarah Levitan Nathans. Tijdens de Grote Depressie raakte zijn vader zijn bedrijf kwijt. Nathans ging naar openbare scholen, en vervolgens naar de Universiteit van Delaware. Daar studeerde hij scheikunde, filosofie en literatuur. Hierna ging hij studeren aan de Washington-universiteit, alwaar hij in 1954 zijn Doctor of Medicine haalde. 

Na zijn studie was hij van plan terug te keren naar Wilmington als huisarts, maar na een verblijf aan het Columbia-Presbyterian Medical Center in New York City, koos hij voor een onderzoekscarrière bij het National kankerinstituut (onderdeel van het National Institutes of Health) in Bethesda. In 1959 werd hij docent aan de Rockefeller-universiteit en vanaf 1962 hoogleraar microbiologie aan de Johns Hopkins-universiteit, een positie die hij tot aan zijn overlijden in 1999 behield.

Samen met Werner Arber en Hamilton Smith kreeg Nathans in 1978 de Nobelprijs voor de Fysiologie of Geneeskunde. De drie kregen de prijs voor de ontdekking van restrictie-enzymen, welke een instrument zijn geworden in de moleculaire biologie. Hij won ook de National Medal of Science in 1993. Nathan bewees het bestaan aan van de door Arber voorspelde restrictie-enzymen en gebruikte deze biologische stoffen om DNA op te delen in afzonderlijke componenten. Dit onderzoek vormde de basis van recombinant DNA-onderzoek, het inbrengen van vreemd of synthetisch DNA in een bestaand DNA-molecuul. Vervolgens slaagde hij erin om het SV40 DNA, een virus die kanker bij apen veroorzaakt, op te delen in elf goed gedefinieerde fragmenten welke hem in staat stelde om de genen in kaart te brengen.

Van 1995 tot 1996 was Nathans president van de Johns Hopkins University in Baltimore. Na Nathans’ overlijden werd aan de Johns Hopkins University School of Medicine het nieuwe instituut voor genetische medicijnen naar hem vernoemd.



</doc>
<doc id="1485248" url="https://nl.wikipedia.org/wiki?curid=1485248" title="Sint Ignatiusziekenhuis">
Sint Ignatiusziekenhuis

Het Sint Ignatiusziekenhuis is een voormalig ziekenhuis in de Nederlandse stad Breda.

Het is een monumentaal gebouw gelegen aan de Wilhelminasingel 33 aan de overkant van de Koepelgevangenis. Het is gebouwd in 1922-1923 naar ontwerp van J.W. Oomen voor de zusters Franciscanessen van de Haagdijk. Er bleven drie vierkante paviljoens bewaard met daartussen lagere vleugels. Het middenpaviljoen is neobarok.

In de jaren negentig werd het in gebruik genomen door een ROC-opleiding, het Florijn College. Alleen de voorbouw van het voormalige Ignatius Ziekenhuis is bewaard gebleven. Het middenpaviljoen ademt nog steeds een ziekenhuissfeer.

In 1991 verhuisde het Sint Ignatiusziekenhuis naar nieuwbouw aan de Molengracht. Het Ignatiusziekenhuis droeg deze naam tot 2001 waarna het samen ging met het Baronie Ziekenhuis aan de Langendijk in Breda en Pasteurziekenhuis aan de Pasteurlaan in het nabijgelegen Oosterhout tot het Amphia Ziekenhuis.



</doc>
<doc id="1485586" url="https://nl.wikipedia.org/wiki?curid=1485586" title="Hamilton Othanel Smith">
Hamilton Othanel Smith

Hamilton Othanel Smith (New York, 23 augustus 1931) is een Amerikaans microbioloog en Nobelprijswinnaar.

Smith werd geboren in New York als zoon van professor Bunnie Othanel Smith en de onderwijzers Tommie Naomi Hackey. Hij begon zijn studie aan de University Laboratory High School of Urbana, Illinois. Daarna ging hij naar de Universiteit van Illinois te Urbana-Champaign, maar in 1950 stapte hij over naar de Universiteit van Californië, Berkeley. Hier behaalde hij in 1952 zijn Bachelor in wiskunde. In 1956 kreeg hij zijn medisch diploma van de Johns Hopkins-universiteit. Hierna was hij werkzaam aan de Washington-universiteit in Saint Louis (Missouri) en de Universiteit van Michigan voordat hij in 1967 terugkeerde naar Johns Hopkins. In 1973 werd hij aldaar benoemd tot hoogleraar microbiologie.

Na zijn studie ging Smith zich bezighouden met onderzoek naar restrictie-enzymen. Voor zijn ontdekking van type II restrictie-enzymen won hij in 1978 samen met Werner Arber en Daniel Nathans de Nobelprijs voor de Fysiologie of Geneeskunde.

Later werd hij een vooraanstaand figuur op het gebied van genomica. In 1995 maakten hij en zijn team een sequentie van het eerste bacteriële genoom, te weten die van de "Haemophilus influenzae". "H. influenzae" was hetzelfde type organisme waarin Smith in de jaren zestig een restrictie-enzym had ontdekt dat de symmetrische nucleotidevolgorde in dubbelstrengs-DNA kon doorbreken. Deze breukplaatsen bleken op vaste plaatsten te liggen waar de nucleotidevolgorde rotatiesymmetrie vertoond. Deze ontdekking gaf aanleiding tot het vinden van restrictie-enzymen bij allerlei bacteria en bleek van grote betekenis te zijn in het onderzoek naar recombinant DNA. Smith speelde ook een belangrijke rol bij het onderzoek naar het menselijk genoom. In 1998 ging hij werken bij Celera Genomics, waarvan hij mede-oprichter was.

Smith kreeg in 2002 de leiding over een team aan het J. Craig Venter Institute, waarmee hij werkt aan het maken van een synthetische bacterie, "Mycoplasma laboratorium".



</doc>
<doc id="1485684" url="https://nl.wikipedia.org/wiki?curid=1485684" title="Allan McLeod Cormack">
Allan McLeod Cormack

Allan MacLeod Cormack (Johannesburg, 23 februari 1924 – Winchester, 7 mei 1998) was een Amerikaans natuurkundige. In 1979 won hij samen met Godfrey Hounsfield de Nobelprijs voor de Fysiologie of Geneeskunde voor het ontwikkelen van de computertomografie.

Cormack werd geboren in Zuid-Afrika als jongste van drie kinderen. Zijn ouders George Cormack en Amelia McLeod Cormack waren kort voor de Eerste Wereldoorlog uit noorden van Schotland geëmigreerd. Hij ging naar de Rondebosch Boys' High School in Kaapstad, waar hij onder andere lid was van het debatteam en het tennisteam. Vervolgens ging hij natuurkunde studeren aan de Universiteit van Kaapstad, waarvoor hij in 1944 zijn Bachelor of Science haalde. Hij studeerde daarna aan dezelfde universiteit kristallografie, waarvoor hij in 1945 zijn Master haalde. 

Hij was van 1947 tot 1949 een onderzoeksstudent aan de Universiteit van Cambridge, waar hij bij het Cavendish-laboratorium onder Otto Frisch werkte aan problemen rond helium-6. Hier ontmoette hij zijn toekomstige vrouw, Barbara Seavey, een Amerikaanse natuurkundestudente.

Na te zijn getrouwd met Seavey keerde Cormack begin 1950 terug naar de Universiteit van Kaapstad. Na een sabbatical aan de Harvard-universiteit in 1956-57, besloten hij en zijn vrouw naar de Verenigde Staten te verhuizen. Cormack ging hier werken als professor aan de Tufts-universiteit. In 1966 kreeg hij de Amerikaanse nationaliteit.

Hoewel hij zich voornamelijk bezighield met deeltjesfysica, had hij ook interesse in röntgentechnologie. Hij ontwikkelde de theoretische beginselen van de CT-scan, namelijk een methode op basis van wiskundige analyse waarmee een nauwkeurige beeldreconstructie kon worden verkregen uit röntgenstralenprojecties. Zijn resultaten werden in respectievelijk 1963 en 1964 gepubliceerd in twee papers in het "Journal of Applied Physics". Deze papers leidden niet tot veel interesse in de techniek, totdat Hounsfield en zijn collega's met behulp van Cormacks theoretische berekeningen in 1971 de eerste CT-scanner bouwden. Voor hun afzonderlijke bijdragen aan de ontwikkeling van deze scanner deelden Cormack en Hounsfield de Nobelprijs. Tevens werd Cormack lid van de International Academy of Science.

Cormack stierf op 74-jarige leeftijd aan de gevolgen van kanker. Hij kreeg in 2002 postuum de Orde van Mapungubwe voor zijn werk als wetenschapper.



</doc>
<doc id="1485848" url="https://nl.wikipedia.org/wiki?curid=1485848" title="Godfrey Hounsfield">
Godfrey Hounsfield

Godfrey Newbold Hounsfield, (Newark-on-Trent, 28 augustus 1919 – Kingston upon Thames, 12 augustus 2004) was een Brits elektrotechnicus en Nobelprijswinnaar. In 1979 won hij samen met Allan McLeod Cormack de Nobelprijs voor de Fysiologie of Geneeskunde voor het ontwikkelen van de computertomografie.

De Hounsfieldschaal, welke wordt gebruikt voor het meten van de radiodichtheid in CT-scans, is naar hem vernoemd.

Sir Godfrey Newbold Hounsfield CBE, FRS werd geboren als de jongste van vijf kinderen. Als kind had hij al interesse in de elektrische apparaten en machines op de boerderij van zijn ouders. Hij deed ook al experimenten met zijn eigen creaties. Hij ging naar de Magnus Grammar School (de huidige "Magnus Church of England School") in Newark-on-Trent, alwaar hij natuurkunde en rekenen studeerde.

Kort voor het uitbreken van de Tweede Wereldoorlog, werd Hounsfield lid van de Royal Air Force als vrijwillig reservist. Hier leerde hij de basis van elektrotechniek en radar. Na de oorlog ging hij naar het Faraday House Electrical Engineering College in Londen, alwaar hij afstudeerde met een DFH (Diploma of Faraday House).

In 1951 ging Hounsfield werken bij EMI Ltd., waar hij onderzoek deed naar systemen voor grote geleide wapens en radar. Hij raakte ook geïnteresseerd in computers. In 1958 hielp hij bij het maken van de eerste transistorcomputer in het Verenigd Koninkrijk: de EMIDEC 1100.
Hounsfield kwam met het idee voor de CT-scanner toen hij zich bedacht dat hij kon bepalen wat er in een doos zat als hij vanuit alle hoeken röntgenfoto's nam. Hij maakte een computer dat aan de hand van röntgenstraling uit verschillende invalshoeken de inhoud van een voorwerp kon bepalen. Hij wist toen nog niet dat Allan McLeod Cormack reeds de theoretische berekeningen had gedaan voor een dergelijk apparaat.

Hounsfield bouwde een prototype scanner, en testte dit uit op een bewaard menselijk brein en een vers koeienbrein. Uiteindelijk probeerde hij het ook op zichzelf. Toen hij de berekeningen van Cormack onder ogen kreeg, gebruikte hij deze om het principe te verbeteren. De eerste werkende CT-scanner werd geïntroduceerd in de medische wereld in september 1971, toen in het Atkinson Morley's Hospital te Londen met succes een scan werd gemaakt van een cystepatiënt. In 1975 bouwde Hounsfield een volledige lichaamsscanner die het gehele lichaam in beeld kon brengen. Voor zijn werk kreeg hij samen met Cormack de Nobelprijs.

Hounsfield ontving later in zijn leven nog vele prijzen. Zo werd hij in 1975 lid van de Royal Society, in 1976 lid van de Orde van het Britse Rijk, en in 1981 werd hij geridderd.

Hounsfield bleef zijn hele leven ongehuwd. Hij stierf in 2004.



</doc>
<doc id="1485968" url="https://nl.wikipedia.org/wiki?curid=1485968" title="Baruj Benacerraf">
Baruj Benacerraf

Baruj Benacerraf (Caracas, 29 oktober 1920 – Boston, 2 augustus 2011) was een Amerikaanse immunoloog en Nobelprijswinnaar van Venezolaanse afkomst. In 1980 won hij samen met Jean Dausset en George Davis Snell de Nobelprijs voor de Fysiologie of Geneeskunde voor hun ontdekking van de Major Histocompatibility Complex-genen, welke coderen voor moleculen aan het celoppervlak, en die belangrijk zijn voor het herkenningsvermogen voor lichaamseigen en niet-eigen stoffen van het immuunsysteem.

Hij is de broer van de bekende filosoof Paul Benacerraf.

Benacerraf werd geboren als zoon van Sefardische Joden. Zijn vader kwam uit Spaans-Marokko en zijn moeder uit Algerije. In 1925 verhuisde Benacerraf met zijn familie van Venezuela naar Parijs. In 1940 emigreerde hij naar de Verenigde Staten. Hier haalde hij zijn Bachelor aan de Columbia University School of General Studies. Voor zijn Doctor of Medicine ging hij studeren aan het Medisch College van Virginia, de enige school die hem toeliet.

Van 1945 tot 1948 diende Benacerraf in de medische dienst van het Amerikaanse leger, en werkte hij in een militair ziekenhuis. In 1948 werd hij onderzoeker aan de Columbia University College of Physicians and Surgeons, en begon hij zijn onderzoek naar allergieën. Van 1950 tot 1956 deed hij onderzoek bij het "Centre national de la recherche scientifique" in Parijs. Daarna werkte hij achtereenvolgens aan de New York-universiteit (1956-68), het National Institutes of Health (NIH, 1968-70) en de Harvard-universiteit (1970-91).

Benacerraf slaagde er als eerste in het biochemische mechanisme van de door Snell en Dausset beschreven H2- en HLA-systemen op te helderen. Hun ontdekkingen verklaarden waarom sommige mensen beter in staat zijn om zich tegen infecties te beschermen dan anderen en waarom sommigen een groter risico lopen op het verkrijgen van multiple sclerose, lupus erythematodes en andere auto-immuunziektes waarbij het immuniteitssysteem van het lichaam het eigen weefsel aanvalt.

In 1990 kreeg Benacerraf de National Medal of Science.


</doc>
<doc id="1486029" url="https://nl.wikipedia.org/wiki?curid=1486029" title="Jean Dausset">
Jean Dausset

Jean Baptiste Gabriel Joachim Dausset (Toulouse, 19 oktober 1916 – Palma de Mallorca, 6 juni 2009) was een Frans immunoloog. In 1980 won hij samen met Baruj Benacerraf en George Davis Snell de Nobelprijs voor de Fysiologie of Geneeskunde voor hun ontdekking en karakterisering van de Major Histocompatibility Complex-genen.

Dausset was de zoon van de arts Henri Dausset en Elizabeth Brulland. Tijdens de Eerste Wereldoorlog stuurde zijn vader, kapitein in het leger, zijn moeder en de drie eerste kinderen naar Toulouse waar Jean op 19 oktober werd geboren. Hij groeide op in Biarritz en vanaf zijn elfde in Parijs. Hij behaalde zijn bachelordiploma aan het Lycée Michelet, waarna hij eind 1930 ging studeren aan de Universiteit van Parijs. Maar voordat hij zijn studie kon afronden werd hij voorafgaand aan de Tweede Wereldoorlog onder de wapenen geroepen.

Na de Duitse invasie van Frankrijk vluchtte hij naar Noord-Afrika waar hij zich aansloot bij de Vrije Franse Strijdkrachten. Voordat hij vertrok gaf hij zijn identiteitspapieren aan een Joodse collega bij het Pasteur-instituut om hem te helpen te voorkomen dat hij door de Nazi's vervolgd zou worden. Hij nam deel aan de bevrijding van Frankrijk in 1944 en verliet het leger in 1945 als tweede luitenant. Aansluitend rondde hij alsnog zijn studie medicijnen af met een mastergraad.

In 1946 werd hij benoemd tot laboratoriumdirecteur van het Frans nationaal centrum voor bloedtransfusie, een positie die hij tot 1958 behield. Aansluitend was hij verbonden aan de "Faculté de médecine de Paris". In 1963 huwde hij Rosita López, met wie hij twee kinderen kreeg, Henri en Irène. Naast zijn administratieve taken deed hij studie naar bloedtransfusies en begeleidde hij het onderzoek dat leidde tot de ontdekking van een antigeen in witte bloedcellen bij bepaalde personen. Verder onderzoek suggereerde dat deze en andere recent gevonden antigenen onderdeel zijn van het menselijke MHC (Major Histocompatibility Complex), een set van gelinkte genen. Dausset noemde deze groep moleculen "Humaan leukocytenantigeen" (HLA).

In 1963 werd Jean Dausset afdelingshoofd immunologie aan het Hôpital Saint-Louis. Daarnaast bekleedde Dausset een aantal onderwijs- en onderzoekbetrekkingen, waaronder hoofd biologie bij het Parijse Generale Hospitaal Systeem, voorzitter van de "Faculté de médecine de Paris", hoogleraar aan het Collège de France en onderzoeksdirecteur bij het Frans Nationaal Instituut van Gezondheid en Medisch Onderzoek.

Met zijn Nobelprijs en steun van de Franse televisie, kon Dausset in 1984 het "Centre d'Etude du Polymorphisme Humain" (CEPH) oprichten, welke in 1993 overging in de Foundation Jean Dausset-CEPH. Doel van het CEPH was het in kaart brengen van het menselijke genoom. In 2003 trad hij terug als president van deze stichting.

Dausset overleed op 92-jarige leeftijd te Palma de Majorca waar hij sinds enkele jaren leefde. George Davis Snell was 13 jaar eerder overleden, eveneens op 6 juni.


</doc>
<doc id="1486331" url="https://nl.wikipedia.org/wiki?curid=1486331" title="Videocapsule-endoscopie">
Videocapsule-endoscopie

Videocapsule-endoscopie (VCE) is een vorm van endoscopie van het maag-darmstelsel waarbij met behulp van een speciale capsule (die het formaat van een pil heeft) de darmen van binnen kunnen worden bekeken.

De capsule bevat namelijk een camera, die afbeeldingen van het maag-darmkanaal maakt. De capsule maakt een grote hoeveelheid foto's, zodat dat er een film-opname ontstaat van achtereenvolgens de slokdarm, maag en in het bijzonder de dunne en dikke darm. Vooral de dunne darm is met andere onderzoeksmethoden slechts beperkt te onderzoeken. 

Naast de minuscule camera bevat de capsule een lichtdiode (led) die de binnenkant van de darmen belicht en een zendertje dat de gemaakte afbeeldingen verstuurt. De patiënt draagt een buideltas waarin zich een ontvanger bevindt. Deze ontvanger krijgt zijn informatie via enkele plakkers die op de buik van de patiënt geplakt zijn. Als de patiënt hier losse kleding overheen draagt, is hier niets van te zien en is het tevens toegestaan om zijn/haar dagelijkse bezigheden uit te voeren terwijl het onderzoek aan de gang is.

Voor een optimaal resultaat is het nodig dat de patiënt een dag voor het onderzoek helder vloeibaar heeft gegeten en tevens een darmvoorbereidingsmiddel heeft gedronken. Dit alles om de wand van de darmen schoon te maken, zodat de videocapsule er goede afbeeldingen van kan maken.

Tot op heden bestonden er al meerdere onderzoeksmethoden voor onderzoek naar het maag-darmstelsel, zoals onder andere "Magnetic Resonance Imaging" (MRI), gastroscopie en coloscopie. MRI heeft als nadeel dat de darmen niet van binnenuit bekeken kon worden. Hierdoor zijn aandoeningen aan de darmmucosa beperkt op te sporen. Gastroscopie en coloscopie zijn onderzoeksmethoden waarbij dit wel kan: met een flexibele slang (de endoscoop) met aan het uiteinde een camera die respectievelijk via de mond of via de anus wordt binnengebracht, kan de darmmucosa worden bekeken. Indien nodig kan dan ook een biopt genomen worden. Onderzoek naar de dunne darm is met deze methoden echter beperkt, aangezien deze ruim 6 meter lang kan zijn, en veel bochten kent. Bovendien is een gastroscopie of coloscopie onderzoek erg invasief en belastend voor de patiënt.

Bij videocapsule endoscopie onderzoek is dit laatste niet het geval: het onderzoek is niet belastend voor de patiënt. En aangezien de videocapsule de natuurlijke weg volgt van mond tot anus, is vrijwel het gehele darmstelsel goed te onderzoeken. Gezien de minimale belasting voor een patiënt is er dan ook vaak de voorkeur een VCE te verrichten alvorens tot de meer belastende onderzoeken over te gaan. 

Tegen de tijd dat de videocapsule het lichaam verlaat via de ontlasting, is de opname voltooid. De buideltas met daarin de ontvanger bevat al het opgenomen filmmateriaal en is klaar om beoordeeld te worden door een specialistisch verpleegkundige of arts. Deze zijn opgeleid om uit de soms wel 12 uur durende opname van de videocapsule enkele afbeeldingen op te sporen waarop afwijkingen van de darmmucosa te zien zijn.

Inmiddels bestaat deze onderzoeksmethode al enkele jaren en is vooral geïndiceerd wanneer er een verdenking is op afwijkingen van het slijmvlies van vooral de dunne darm. Klachten die aanleiding kunnen geven tot de aanvraag van VCE zijn: onbegrepen bloedverlies uit het maag-darmkanaal, evaluatie van bekende (chronische) aandoeningen (ziekte van Crohn, coeliakie, erfelijke poliep-syndromen) of verdenking van tumoren van de dunne darm (carcinomen of lymfomen).

Enkele grote ziekenhuizen in België en Nederland hebben de apparatuur en het specialistische personeel om een videocapsule endoscopie onderzoek zelf te kunnen verrichten. Indien een ziekenhuis dit niet heeft, bestaat er voor dit ziekenhuis ook de optie om een bedrijf in te schakelen dat hier wel over beschikt. In dit laatste geval kan het onderzoek vaak ook bij de patiënt thuis plaatsvinden.

Het onderzoek gebeurt via een opname in het dagziekenhuis of bij de patiënt thuis mits enkele voorzorgsmaatregelen zijn getroffen. Zo moet men de aanwezigheid van een "pacemaker", eventuele slikproblemen, darmvernauwing, of insulinegebruik vooraf melden. Staalpillen kleuren de darm zwart. Daarom mogen ze één week voor het onderzoek niet meer gebruikt worden. Geneesmiddelen die de darmwerking kunnen beïnvloeden (zoals opiaten of motulitica), worden in overleg met de aanvragende arts ruim tevoren gestopt.

Momenteel (2010) wordt door de bedrijven Siemens en Olympus Medical Systems gewerkt aan de ontwikkeling van een videocapsule die bestuurbaar is via een joystick. Dit in tegenstelling tot de nu beschikbare videocapsules die niet bestuurbaar zijn, maar voortbewogen worden door de natuurlijke peristaltiek van het maag-darmkanaal.

Tijdens een onderzoek met de nieuwe bestuurbare videocapsule, wordt de maag van de patiënt gevuld met water om een gezichtsveld voor de capsule-endoscoop te creëren en sturing mogelijk te maken. De patiënt wordt in de geleidingsmagneet gelegd, waarbij de maag van de patiënt, met daarin de capsule-endoscoop, in het midden van het systeem wordt geplaatst. De arts kan dan met een joystick de beweging van de capsule regelen, waarbij het mogelijk is om de capsule te laten hellen of draaien en om de capsule horizontaal of verticaal te bewegen. Beelden worden "real-time" doorgestuurd naar een beeldverwerkingssysteem, waarbij de arts informatie over de positie van de capsule-endoscoop krijgt terwijl hij deze met behulp van magnetische geleiding voortbeweegt.



</doc>
<doc id="1486368" url="https://nl.wikipedia.org/wiki?curid=1486368" title="George Davis Snell">
George Davis Snell

George Davis Snell (Bradford (Massachusetts), 19 december 1903 – Bar Harbor (Maine), 6 juni 1996) was een Amerikaans geneticus en immunoloog. Hij won in 1980 samen met Baruj Benacerraf en Jean Dausset de Nobelprijs voor de Fysiologie of Geneeskunde voor hun ontdekking van de major histocompatibility complex-genen.

George Snell werd geboren als de jongste van drie kinderen van Cullen Snell en Kathleen Davis. Zijn vader was een secretaris bij de lokale YMCA en ontwikkelde en bouwde diverse uitvindingen waaronder een mechanisme om bootmotoren te starten. Op zijn vijfde verhuisde de familie naar Brookline. Snell studeerde aan het Dartmouth College in Hanover, waar hij zich bezighield met wiskunde en scheikunde. Hij behaalde in 1926 zijn bachelordiploma.

Op aanbeveling van John Gerould, zijn leraar genetica aan Dartmouth, ging Snell voor zijn afstudeerwerk naar de Harvard-universiteit. Hier werkte hij samen met William E. Castle, de eerste Amerikaanse bioloog die onderzoek deed naar Wetten van Mendel bij zoogdieren. In 1930 haalde Snell aan Harvard zijn Ph.D. met een proefschrift over genetische koppeling in muizen.

Snell bracht twee jaar door als een postdoc aan de Universiteit van Texas, samen met Hermann Joseph Muller. Samen onderzochten ze de genetische effecten van röntgenstraling bij muizen. Deze ervaring maakte dat Snell besloot zich meer bezig te gaan houden met onderzoek bij muizen. In 1935 kwam hij te werken bij het Jackson Lab in Bar Harbor. Hier bleef hij gedurende vrijwel zijn hele carrière. Hij ontmoette hier ook Rhoda Carson, met wie hij trouwde. Samen kregen ze drie zonen: Thomas, Roy, en Peter.

Na zijn pensionering besteedde hij zijn tijd aan het schrijven over wetenschap, filosofie en ethiek. In 1988 schreef hij het boek "Search for a Rational Ethic", over de natuurlijke ethiek. Snell stierf op 6 juni 1996.

Na zijn werk met röntgenstraling en muizen besloot hij zich in te laten met een nieuwe studie, namelijk transplantatie. Eerder onderzoek had aangetoond dat bepaalde genen verantwoordelijk waren of een lichaam een transplantaat accepteert of afstoot. De exacte genen verantwoordelijk hiervoor waren nog niet geïdentificeerd.

Bij de dit onderzoek werkte hij nauw samen met Peter Alfred Gorer, een Britse immunoloog die in 1948 vanuit Londen naar het Jackson Laboratorium was gekomen en daar had ontdekt dat bepaalde muizen drager waren van een bepaald type antigen. Verder onderzoek van Snell en Gorer toonde aan dat dit antigen een rol speelde ontrent weefselacceptatie. Ze noemden hun ontdekking "H-2", voor "Histocompatibility Two" (een begrip bedacht door Snell om te beschrijven of een transplantaat geaccepteerd of afgestoten wordt).

Later onderzoek onthulde dat in plaats van een enkele gen een aantal nauw aan elkaar gerelateerde genen voor histocompatibiliteit verantwoordelijk zijn. Resultaat was dat de term "Major Histocompatibility Complex" (MHC) door Snell werd geïntroduceerd. De ontdekking van MHC en het daaropvolgend onderzoek in de jaren vijftig maakte verstrekkende orgaantransplantaties mogelijk omdat donor en ontvanger vooraf op "comptabiliteit" getest konden worden.

Snell werd in 1952 gekozen tot de American Academy of Arts and Sciences (AAAS) en de National Academy of Science in 1970. Daarnaast was hij lid van diverse buitenlandse genootschappen, waaronder de Frans Academie van Wetenschappen en de British Transplantation Society. Snell won een aantal onderscheidingen gedurende de jaren zestig en zeventig, zoals de Hectoen Silver Medal van de American Medical Association, de Gregor Mendal Award voor genetisch onderzoek en een carrière-onderscheiding van het National Cancer Instituut.

Het hoogtepunt werd bereikt met de Nobelprijs in 1980 voor zijn werk over histocompatibiliteit. Hij deelde de prijs met twee andere immunogenetici, Jean Dausset en Baruj Benacerraf. Volgens Snell was er nog een vierde laureaat, zijn collega Peter Gorer, die reeds in 1962 was overleden en dus niet meer in staat was om de prijs in ontvangst te nemen.


</doc>
<doc id="1486437" url="https://nl.wikipedia.org/wiki?curid=1486437" title="Willem Karel Dicke">
Willem Karel Dicke

Willem Karel Dicke (Dordrecht, 15 februari 1905 – De Bilt, 27 april 1962) was een Nederlandse kinderarts die als eerste het glutenvrije dieet ontwikkelde. Tevens toonde hij aan dat bij coeliakie sommige soorten meel oorzaak zijn van een hernieuwd optreden van de symptomen. 

Van 1922 tot 1929 studeerde Dicke geneeskunde in Leiden. Na zijn studie specialiseerde hij zich van 1929 tot 1933 in de kindergeneeskunde in het Juliana Kinderziekenhuis in Den Haag. In 1936 werd hij, slechts 31 jaar oud, medisch directeur van dit ziekenhuis. Tijdens de hongerwinter merkte hij dat kinderen met coeliakie minder problemen hadden wat leek te maken te hebben met het feit dat ze geen of amper brood konden eten wat toen schaars was. In mei 1950 promoveerde hij in Utrecht op zijn proefschrift "Coeliakie. Een onderzoek naar de nadelige invloed van sommige graansoorten op de lijder aan coeliakie."

In de jaren veertig en vijftig van de twintigste eeuw ontwikkelde hij het glutenvrije dieet. Daarmee veranderde hij de behandelwijze van zieke kinderen met coeliakie. In 1957 werd hij benoemd tot hoogleraar aan de Universiteit van Utrecht en werd hij medisch directeur van het Wilhelmina Kinderziekenhuis. 

Het Nederlands Genootschap van Maag-, en Darmziekten heeft te zijner ere een prijs ingestelde om baanbrekend onderzoek in het veld te eren. Willem-Karel Dicke was de eerste die de naar hem genoemde gouden Dicke-medaille in ontvangst mocht nemen. 


</doc>
<doc id="1486719" url="https://nl.wikipedia.org/wiki?curid=1486719" title="Provinciaal ziekenhuis (Noord-Holland)">
Provinciaal ziekenhuis (Noord-Holland)

Een provinciaal ziekenhuis was in de Nederlandse provincie Noord-Holland gedurende de negentiende en twintigste eeuw een psychiatrisch ziekenhuis dat door de provincie werd ingericht en bekostigd. In totaal zijn er drie van dergelijke provinciale ziekenhuizen geweest.

De oorsprong van deze ziekenhuizen gaat terug op een wat curieuze interpretatie van artikel 8 van de Krankzinnigenwet uit 1841. Dit artikel stelde dat Provinciale Staten van provincies waar geen eigen "geneeskundig gesticht" kon of hoefde te worden gesticht, overeenkomsten moesten sluiten met buiten de provincie gelegen inrichtingen voor de patiënten uit de eigen provincie. De provincie Noord-Holland zag hierin (als enige provincie) een aanleiding zelf psychiatrische instellingen op te richten.




</doc>
<doc id="1486759" url="https://nl.wikipedia.org/wiki?curid=1486759" title="David H. Hubel">
David H. Hubel

David Hunter Hubel (Windsor, 27 februari 1926 – Lincoln (Massachusetts), 22 september 2013) was een Canadees-Amerikaans neuroloog en Nobelprijswinnaar. In 1981 won hij samen met Torsten Wiesel de Nobelprijs voor de Fysiologie of Geneeskunde voor hun onderzoek aan het verwerken van visuele data in de hersenen. De twee deelden de prijs met Roger Sperry, die de prijs voor een ander onderzoek kreeg.

Hubel werd geboren in Canada als zoon van Amerikaanse ouders. In 1929 verhuisde zijn familie naar Montreal. Van zijn zesde tot zijn achttiende zat Hubel op de Strathcona Academy in Outremont Quebec. Hij studeerde wiskunde en natuurkunde aan de McGill-universiteit in Montreal.

In 1954 ging hij naar de Verenigde Staten om te werken aan de Johns Hopkins-universiteit. Hij werd echter opgeroepen voor dienstplicht, en kwam te werken in het Walter Reed Ziekenhuis. Daar begon hij met onderzoek naar de visuele cortex van katten en de wijze waarop hersenen deze informatie verwerken. Aan Walter Reed bouwde hij de eerste moderne metalen micro-elektrode uit Stoner-Mudge lak en wolfraam. Ook maakte hij de eerste moderne hydraulische microdrive.

In 1958 vertrok hij naar Johns Hopkins, alwaar hij zijn samenwerking met Wiesel begon. Een jaar later voegde hij zich bij de faculteit van de Harvard-universiteit, waar hij tot het einde van zijn actieve loopbaan aanbleef.

Hij is overleden aan nierproblemen in 2013 op 87-jarige leeftijd.

Samen met Wiesel deed Hubel baanbrekend werk in de primaire visuele cortex van het hersengebied. In de hersenmassa bij proefdieren brachten ze dunne elektroden in waarbij ze slechts een hersencel tegelijkertijd aanprikten. Ze plaatsten de elektroden in de hersenschors waar het visueel systeem zich bevindt. Hubel en Wiesel ontdekten zo hoe zenuwcellen (neuronen) het licht dat op het netvlies valt analyzeren, en zo beetje bij beetje het uiteindelijke beeld opbouwen die wordt waargenomen als onze buitenwereld. In hun 25-jaar durende samenwerking onthulden ze dat de visuele cortex van de hersenschors is opgebouwd in verticale kolommen van cellen, waarbij elke kolom een specifieke taak van het zien afhandelt: vorm, contour, kleur, beweging en driedimensionaliteit.

Het onderzoek van Hubel en Wiesel leverde een enorme vooruitgang op voor het begrijpen van het het functioneren van onze zintuigen. Tevens toonden ze aan dat verlies van zintuigen vroeg in het leven kan leiden tot een permanente verandering in de wijze waarop de hersenen deze zintuigen kunnen verwerken. Dit leidde onder andere tot een betere opvatting over hoe bepaalde visuele geboortegebreken, zoals aangeboren cataract, al vroeg na de geboorte te behandelen om blijvende blindheid te voorkomen.




</doc>
<doc id="1486773" url="https://nl.wikipedia.org/wiki?curid=1486773" title="Torsten Wiesel">
Torsten Wiesel

Torsten Nils Wiesel (Uppsala, 3 juni 1924) is een Zweeds neuroloog en Nobelprijswinnaar. In 1981 won hij samen met David H. Hubel de Nobelprijs voor de Fysiologie of Geneeskunde voor hun onderzoek aan het verwerken van visuele data in de hersenen. De twee deelden de prijs met Roger Sperry.

Wiesel werd geboren als de jongste van vijf kinderen. In 1947 begon hij zijn wetenschappelijke carrière in Carl Gustav Bernhard's laboratorium aan het Karolinska Instituut. Hier kreeg hij in 1954 zijn medische diploma. Hij ging vervolgens les geven aan het departement van fysiologie binnen het instituut en werkte op de kinderafdeling van het Karolinska ziekenhuis.

In 1955 vertrok hij naar de Verenigde Staten om te gaan werken aan de medische school van de Johns Hopkins-universiteit. In 1958 werd hij assistent-professor. Datzelfde jaar ontmoette hij David Hubel en begon een samenwerking die uiteindelijk twintig jaar zou duren. In 1959 gingen ze beide naar de Harvard-universiteit. Hier werd Wiesel een instructeur in farmacologie. In de periode bij Harvard zetten hij en Hubel hun onderzoek voort. Zo deden ze onderzoek naar de primaire visuele cortex en de wijze waarop de hersenen deze informatie verwerken. In de hersenmassa bij katten brachten ze dunne elektrodes in, waarbij ze slechts één hersencel tegelijkertijd aanprikten. Door dit in de hersenschors te doen waar het visuele systeem zich bevindt konden ze vaststellen waarop zo'n cel reageert: op welke kleur, beweging, vormen, enzovoort. Hun onderzoek vergrootte de wetenschappelijke kennis van hoe zintuigen werken enorm. In 1978 kregen ze beide de Louisa Gross Horwitz Prize van de Columbia-universiteit.

In 1968 werd hij binnen Harvard professor aan het nieuwe departement van neurobiologie. In 1971 werd hij voorzitter van dit departement. In 1983 voegde Wiesel zich bij de faculteit van de Rockefeller-universiteit als Vincent and Brooke Astor Professor en hoofd van het Laboratorium van Neurobiologie. Hij was van 1991 tot 1998 president van de universiteit.

Van 1995 tot 2001 was Wiesel voorzitter van de raad van Aaron Diamond AIDS Research Center. Van 1998 tot 2004 was hij president van het International Brain Research Organization. Wiesel deed veel werk voor mensenrechten. Van 1994 tot 2004 was hij voorzitter van het comité van mensenrechten van de National Academy of Sciences. Tevens was hij oprichter van de International Human Rights Network of Academies and Scholarly Societies.

Sinds 2000 is Wiesel secretaris-generaal van het Human Frontier Science Program, een organisatie die internationale en interdisciplinaire samenwerking tussen onderzoekers in de Life Science ondersteund. Ook is Wiesel voorzitter van de wetenschappelijke adviesraad van China's National Institute of Biological Science (NIBS) in Peking, en mede-voorzitter van de raad van gouverneurs van het Okinawa Institute on Technology (OIST). Van 2001 tot 2006 was hij ook voorzitter van de raad van gouverneurs van de New York Academy of Sciences.



</doc>
<doc id="1486793" url="https://nl.wikipedia.org/wiki?curid=1486793" title="Os cuneiforme">
Os cuneiforme

Os cuneiforme of os tarsale is de benaming voor een drietal wigvormige voetwortelbeenderen. Deze voetwortelbeentjes liggen tussen het os naviculare en de eerste drie middenvoetsbeentjes, mediaal van het os cuboides.

Er wordt onderscheid gemaakt tussen:


</doc>
<doc id="1486824" url="https://nl.wikipedia.org/wiki?curid=1486824" title="Barbara McClintock">
Barbara McClintock

Barbara McClintock (Hartford, 16 juni 1902 – Huntington, 2 september 1992) was een Amerikaans botanicus en een van de meest vooraanstaande onderzoekers op het gebied van cytogenetica. In 1983 won ze de Nobelprijs voor de Fysiologie of Geneeskunde voor de ontdekking van mobiele genetische elementen of transposonen in maïs.

McClintock werd geboren als de derde van vier kinderen van Thomas Henry McClintock en Sara Handy McClintock. Ze werd aanvankelijk Eleanor genoemd, maar haar ouders veranderen haar voornaam in Barbara toen ze vier was omdat die beter bij haar persoonlijkheid paste. Met haar moeder had ze een moeizame relatie en om de spanning in het gezin weg te nemen bracht ze een groot deel van haar jeugd door bij haar oom en tante in landelijk Massachusetts.

Ze kreeg in 1927 haar Ph.D. in de plantkunde van de Cornell-universiteit, waar ze onderzoek deed naar de cytogenetica van maïs. Hier bleef ze zich tijdens het merendeel van haar carrière mee bezighouden. Tussendoor was ze docent genetica geweest aan de Universiteit van Missouri (1936-41) en hoogleraar bij het Cold Spring Harbor Laboratory (1942-67). Van 1965 tot 1971 was ze hoogleraar aan Cornell.

Vanaf eind jaren twintig bestudeerde McClintock chromosomen en hoe deze veranderen tijdens de reproductie in maïs. Ze ontwikkelde de techniek voor het visualiseren van maïschromosomen, en gebruikte microscopische analyses om fundamentele genetische ideeën te demonstreren zoals de recombinantie bij de crossing-over tijdens de meiose. Ze produceerde de eerste genetische kaart voor maïs, waarbij ze connecties legde tussen regio's van een chromosoom met bepaalde fysieke eigenschappen.

In 1944 werd ze opgenomen in de National Academy of Sciences.

Tijdens de jaren veertig en vijftig ontdekte McClintock springende genen, en gebruikte deze om aan te tonen hoe genen verantwoordelijk zijn voor het activeren van een fysieke eigenschap. Omdat haar theorieën sceptisch werden ontvangen, stopte ze in 1953 met het publiceren van data. Later deed ze een uitgebreide studie naar de cytogenetica en etnobotanie van maïssoorten in Zuid-Amerika.

McClintocks onderzoek kreeg tijdens de jaren zestig steeds meer aandacht in wetenschappelijke kringen. In de loop van de jaren zeventig werd duidelijk dat de mogelijkheid dat de translocatie van een stukje van een chromosoom in plant en dier van groot belang was voor het onderzoek naar kanker en erfelijke afwijkingen en naar het optreden van resistentie tegen antibiotica. Ze kreeg veel prijzen voor haar onderzoek, waaronder de National Medal of Science (1970), de Wolfprijs (1981) en de Nobelprijs voor de Fysiologie of Geneeskunde (1983). Daarmee was ze de enige vrouw die zelfstandig de Nobelprijs in deze categorie won.



</doc>
<doc id="1486830" url="https://nl.wikipedia.org/wiki?curid=1486830" title="Tadalafil">
Tadalafil

Tadalafil (INN) is een geneesmiddel voor de behandeling van erectiestoornissen bij mannen, bekend onder de merknaam Cialis. Het is ontwikkeld door Lilly ICOS, een joint venture van de ICOS Corporation en Eli Lilly and Company. In de Europese Unie werd het vergund op 12 november 2002 (de vergunning is verlengd op 12 november 2007). In de Verenigde Staten gaf de Food and Drug Administration in december 2003 toelating om "Cialis" (tadalafil) op de markt te brengen. Het was het derde "potentiemiddel" dat de FDA erkende, na sildenafil ("Viagra") en vardenafil ("Levitra"). Later kwam daar nog avanafil ("Stendra", "Spedra") bij.

Eli Lilly kocht de ICOS Corporation in januari 2007 op. Op 1 oktober 2008 verkreeg Eli Lilly van de Europese Unie een vergunning voor het in de handel brengen van tadaladil onder de merknaam "Tadalafil Lilly".

Tadalafil is, zoals sildenafil en vardenafil, een zogenaamde fosfodiesteraseremmer type 5 (PDE5).

Tijdens normale seksuele stimulatie wordt in de penis de stof cyclisch guanosinemonofosfaat (cGMP) geproduceerd. Dat leidt tot een ontspanning van de spier in het sponsachtige weefsel van de penis, waardoor er een toevoer van bloed en een erectie mogelijk wordt. Het enzym fosfodiesterase breekt evenwel de stof cGMP af. Tadalafil remt de werking van dat enzym en herstelt zo de erectiele functie. Seksuele stimulatie blijft wel nodig om een erectie teweeg te brengen.

De aanbevolen dosis is 10 mg, in te nemen minstens 30 minuten vóór de seksuele activiteit. De dosis mag eventueel verhoogd worden tot 20 mg.

De halveringstijd van tadalafil is met 17,5 uur beduidend groter dan die van sildenafil (ca. 4 uur) of vardenafil (4-5 uur), en de werkingsduur van een dosis tadalafil is dan ook verhoudingsgewijs langer. De aanbevolen maximale doseringsfrequentie is eenmaal per dag, maar ononderbroken dagelijks gebruik van tadalafil wordt afgeraden.

De meest voorkomende bijwerkingen zijn hoofdpijn en dyspepsie (maag- en darmstoornissen).

Tadalafil mag niet samen gebruikt worden met nitraathoudende geneesmiddelen (middelen om angina te behandelen).

Tadalafil mag niet ingenomen worden door patiënten die ooit (tijdelijk) hun gezichtsvermogen hebben verloren als gevolg van een probleem met de bloedtoevoer naar de oogzenuw.

Het mag ook niet gebruikt worden door patiënten met een hoge bloeddruk of hartritmestoornissen, of patiënten die recent een hartaanval of een beroerte hebben gehad.


</doc>
<doc id="1486876" url="https://nl.wikipedia.org/wiki?curid=1486876" title="Niels Kaj Jerne">
Niels Kaj Jerne

Niels Kaj Jerne, FRS (Londen, 23 december 1911 – Castillon du Gard, 7 oktober 1994) was een Deens immunoloog en Nobelprijswinnaar. In 1984 won hij samen met Georges Köhler en César Milstein de Nobelprijs voor de Fysiologie of Geneeskunde voor onderzoek aan het immuunsysteem en de productie van monoklonale antistoffen.

Jernes familie woonde al generaties op het Deense eiland Fanø, maar in 1910 verhuisden zijn ouders naar Londen. Hier werd Jerne geboren. Tijdens de Eerste Wereldoorlog verhuisden Jerne en zijn ouders naar Nederland, waar Jerne zijn jeugd doorbracht in Rotterdam. Hij studeerde gedurende twee jaar natuurkunde aan de Universiteit van Leiden, alvorens naar Kopenhagen te verhuizen om daar een studie medicijnen te beginnen. In 1947 haalde hij zijn diploma van de Universiteit van Kopenhagen. In 1951 kreeg hij zijn doctoraat voor zijn proefschrift "A Study of Avidity Based on Rabbit Skin Responses to Diphteria Toxin-Antitoxin Mixtures".

Van 1943 tot 1956 was Jerne een onderzoeker aan het Deens National Seruminstituut. In deze periode kwam hij met een theorie over de formatie van antilichamen. Deze theorie gaf hem nieuwe internationale erkenning. In 1956 ging hij werken voor de wereldgezondheidsorganisatie in Genève, waar hij het hoofd werd van de afdelingen Biologische Standaarden en Immunologie. Hij behield deze positie gedurende zes jaar. In 1962 vertrok hij naar de Verenigde Staten om te gaan werken aan de Universiteit van Pittsburgh als professor microbiologie en voorzitter van het departement microbiologie. Wel behield hij banden met de wereldgezondheidsorganisatie als lid van een adviespanel.

In 1966 vertrok Jerne terug naar Europa, en ging werken als professor in experimentele therapie aan de Johann Wolfgang Goethe-Universiteit Frankfurt. In 1969 vertrok hij naar Zwitserland, alwaar hij directeur werd van het Basel Institut für Immunologie. Deze baan behield hij tot aan zijn pensioen in 1980.

Jerne trouwde in zijn leven drie keer. Met zijn eerste vrouw, Tjek Jerne, kreeg hij twee zonen: Ivar Jerne (1936) en Donald Jerne (1941). Met zijn derde vrouw, Gertrud Wettstein, kreeg hij in 1971 een derde zoon, Andreas Wettstein.

Jeren kreeg in zijn leven een Doctor of Science van:

Verder kreeg hij het lidmaatschap van de volgende wetenschappelijke genoodschappen:



</doc>
<doc id="1486891" url="https://nl.wikipedia.org/wiki?curid=1486891" title="Georges J.F. Köhler">
Georges J.F. Köhler

Georges Jean Franz Köhler (München, 17 maart 1946 – Freiburg im Breisgau, 1 maart 1995) was een Duits bioloog. Samen met César Milstein en Niels Kaj Jerne won hij in 1984 de Nobelprijs voor de Fysiologie of Geneeskunde voor onderzoek aan het immuunsysteem en de productie van monoklonale antistoffen. 

Köhler genoot zijn wetenschappelijke opleiding aan de Universiteit van Freiburg waar hij in 1974 promoveerde in de biologie. Aansluitend ging hij naar Cambridge om als postdoctoraal student onderzoek te doen onder César Milstein en waar ze samen de hybridomatechniek ontwikkelden. Met deze techniek lieten ze een antilichaam producerende B-cel fuseren met een ontspoorde myeloomcel. Deze samengesmolten cellen (hybridomacellen) waren nu in staat antilichamen te maken van een specifieke soort, namelijk die van de oorspronkelijk B-cel.

Deze techniek was essentieel om identieke (monoklonale) antilichamen te produceren waarbij slechts één kloon van plasmacellen tot de productie van antistoffen wordt aangezet. Hun doorbraak wordt beschouwd als een van de belangrijkste technieken binnen de biotechnologie en leidde tot een snelle ontwikkeling van verscheidene medicijnen voor de behandeling van onder andere kanker, leukemie en AIDS. Een deel van dit onderzoek voerde hij uit aan het Basel Institut für Immunologie.

In 1984 werd Köhler directeur van het Max Planck Institute for Immunobiology, waar hij tot zijn dood bleef werken. Hij stierf aan de gevolgen van een longontsteking.



</doc>
<doc id="1487002" url="https://nl.wikipedia.org/wiki?curid=1487002" title="George H. Hitchings">
George H. Hitchings

George Herbert Hitchings (Hoquiam, 18 april 1905 – Chapel Hill, 27 februari 1998) was een Amerikaanse farmacoloog en Nobelprijswinnaar. In 1988 won hij samen met James Whyte Black en Gertrude Elion de Nobelprijs voor de Fysiologie of Geneeskunde voor hun ontdekkingen van belangrijke principes voor de Farmacologie. Hitchings’ bijdrage was vooral op het gebied van chemotherapie.

Hitchings was de zoon van scheepsbouwer George Herbert Hitchings en Lilian Matthews Hitchings. Het overlijden van zijn vader toen hij twaalf was en zijn bewondering voor Louis Pasteur, die zijn rolmodel zou worden, waren zijn drijfveren naar een carrière in de geneeskunde. Na het afronden van zijn opleiding aan de Franklin High School in Seattle studeerde hij aan de Universiteit van Washington, waar hij in 1927 afstudeerde met een diploma in scheikunde. Die zomer werkte hij bij het Puget Sound Biological Station in Friday Harbor. Voor zijn werk alhier kreeg hij van de universiteit zijn Mastergraad.

Na zijn studie ging Hitchings naar de Harvard-universiteit als leraar. Voor hij in 1933 zijn Ph.D. haalde, voegde hij zich in 1929 bij Alpha Chi Sigma. In de 10 jaar erop werkte hij bij zowel Harvard als de Western Reserve University. In 1942 ging hij werken voor Wellcome Research Laboratories, waar hij in 1944 Gertrude Elion leerde kennen. Hitching en zijn team hielden zich voornamelijk bezig met de drug 2,6-diaminopurine (een geneesmiddel voor leukemie) en p-chlorophenoxy-2,4-diaminopyrimidine (een foliumzuur-antagonist).

Hun onderzoekingen leidden tot de synthese van tioguanine in 1948 en van 6-mercaptoparine (6-MP) in 1951. In 1956 hielp hij bij de synthese van trimethoprim, een antibacterieel geneesmiddel dat effectief is tegen hersenvliesontsteking, bloedvergiftiging en andere bacteriële infecties.

In 1967 werd Hitchings Vice President voor al het onderzoek aan Burroughs-Wellcome, een farmaceutisch bedrijf dat nu onderdeel is van GlaxoSmithKline. In 1976 ging hij met zijn emeritaat. Hij is auteur of coauteur van meer dan 300 gepubliceerde artikelen en verantwoordelijk voor 89 Amerikaanse patenten.

Hitching stierf in 1998.


</doc>
<doc id="1487235" url="https://nl.wikipedia.org/wiki?curid=1487235" title="Anus (anatomie)">
Anus (anatomie)

In de anatomie is de anus (Lat. "ring", "kringspier"; ook wel aars de uitmonding van de endeldarm.

De anus bestaat uit twee tussen de massief-vlezige billen ingebedde sluitspieren ("sfincters"), namelijk de uitwendige dwarsgestreepte sluitspier, de "musculus sphincter ani externus", die willekeurig kan worden bediend tot afsluiting van het rectum (monding van de endeldarm), en de inwendige sluitspier, de "musculus sphincter ani internus", die uit glad spierweefsel bestaat en onwillekeurig is. Verder is de anus goed doorbloed en lopen er grote aders doorheen.

Onverteerbare resten van de voeding, door de lever uitgescheiden galkleurstoffen, afgestoten slijmvliescellen en bacteriën die in darmen zijn gegroeid, worden door de anus als ontlasting uit het lichaam verwijderd.

De huid van en rond de anus is, net als de lippen, dicht bezet met gevoelszenuwen. De anus wordt tot de erogene zones gerekend, want aanraking kan vaak tot seksuele opwinding aanleiding geven. Sommige mensen, en zeker niet alleen homoseksuelen, houden dan ook van anale seks.

Rond de anus groeit vaak schaamhaar, vooral bij volwassen mannen. Soms wordt dat afgeschoren, om praktische (hygiënische, chirurgische ...), esthetische of erotische redenen.

Veel voorkomende anale aandoeningen zijn onder andere aambeien, fissuren, fistels, eczeem en schimmelinfecties van de perianale huid.

De zeekomkommer is het enige organisme waarvan bekend is dat het bipolaire eetgewoonten heeft. Dat houdt in dat het dier voedsel zowel via zijn mond als via zijn anus in kan nemen.



</doc>
<doc id="1487553" url="https://nl.wikipedia.org/wiki?curid=1487553" title="John Michael Bishop">
John Michael Bishop

John Michael Bishop (York, 22 februari 1936) is een Amerikaans immunoloog en microbioloog. In 1989 won hij samen met Harold E. Varmus de Nobelprijs voor de Fysiologie of Geneeskunde voor de ontdekking van de cellulaire oorsprong van retrovirale oncogenen.

Bishop werd geboren in York, Pennsylvania, als zoon van de Lutherse predikant John Michael Bishop, Sr. en Carrie Grey Bishop. Na de Swatara Township High School in Oberlin studeerde hij aan het Gettysburg College en de Harvard Medical School. Aan die eerste haalde hij in 1957 een bachelorgraad in de scheikunde en aan de tweede in 1962 zijn Doctor of Medicine (MD).

Hij begon zijn carrière bij het National Institute of Allergy and Infectious Diseases, een onderdeel van het National Institutes of Health (NIH). Hij werkte vervolgens een jaar voor het Heinrich-Pette Instituut in Hamburg, Duitsland, alvorens lid te worden van de faculteit van de Universiteit van Californië - San Francisco. Eerst als docent en vanaf 972 als hoogleraar microbiologie en immunologie. Hij bleef bij deze faculteit tot 1968.

Bishop is vooral bekend van zijn werk aan retrovirale oncogenen. Samen met Varmus voerde hij gezamenlijk onderzoek uit naar het Rous-sarcoom, een retrovirus waarvan Nobellaureaat Peyton Rous had aangetoond dat het kankertumoren veroorzaakt bij kippen. Het kankerverwekkende gen dat deel uitmaakt van het retrovirus dat sarcomen in kippen doet ontstaan was "src" (uitspraak "sarc" als in sarcoom). Bishop en Varmus ontdekten dat in mensen een vergelijkbaar proto-oncogen voorkomt: c-Src. Hun onderzoek gaf meer inzicht in hoe tumoren ontstaan uit veranderingen (mutaties) in normale genen.

Bishop kreeg in 1982 de Albert Lasker Award for Basic Medical Research, in 1999 de Priestley Medal en in 2003 de National Medal of Science. Sinds 1998 is hij kanselier van de Universiteit van Californië - San Francisco.



</doc>
<doc id="1487564" url="https://nl.wikipedia.org/wiki?curid=1487564" title="Harold E. Varmus">
Harold E. Varmus

Harold Elliot Varmus (Oceanside, 18 december 1939) is een Amerikaans wetenschapper en Nobelprijswinnaar. In 1989 won hij samen met John Michael Bishop de Nobelprijs voor de Fysiologie of Geneeskunde voor zijn ontdekking van de cellularie oorsprong van retrovirale oncogenen.

Varmus werd geboren als zoon van Joodse ouders van Oost-Europese afkomst. In 1957 ging hij studeren aan het Amherst College daar hij net als zijn vader een medisch dokter wilde worden, maar uiteindelijk haalde hij zijn bachelor in Engelse literatuur. Vervolgens ging hij naar de Harvard-universiteit, alwaar hij toch nog overstapte op een medische opleiding. Hij volgde deze opleiding verder aan het College voor Artsen en Chirurgen van de Columbia-universiteit.

Na zijn opleiding werkte Varmus een tijdje in een missionarisziekenhuis in India. Om de voorkomen dat hij zou worden opgeroepen voor dienstplicht en dan zou moeten vechten in de Vietnamoorlog, ging hij in 1968 werken bij de Public Health Service van het National Institutes of Health (NIH). Hier werkte hij onder Ira Pastan aan een onderzoek naar bacteriële genexpressie bij cyclisch adenosinemonofosfaat. In 1970 begon hij met postdoc-studies in Bishops laboratorium aan de Universiteit van Californië - San Francisco (UCSF). Daar deden hij en Bishop het onderzoek dat hen uiteindelijk de Nobelprijs zou opleveren. In 1972 werd Varmus faculteitslid bij de UCSF, en in 1979 professor.

Het gezamenlijke onderzoek van Varmus en Bishop richtte zich op het Rous-sarcoom, een retrovirus waarvan Nobellaureaat Peyton Rous eerder had aangetoond dat het kankertumoren veroorzaakt bij kippen. Ze toonden aan dat dit kankerverwekkende gen "src" ook in menselijke gezonde cellen voorkomt als een proto-oncogen – een gen die, wanneer de juiste omstandigheden zich voordoet, in staat is te transformeren tot een kwaadaardige kankertumor. Voor deze ontdekking ontvingen ze in 1989 de Nobelprijs.

Na te zijn voorgedragen door president Bill Clinton diende Varmus van 1993 tot 1999 als directeur van het National Institutes of Health in Bethesda. Aan hem wordt het feit dat het NIH in deze periode een dubbel budget kreeg toegeschreven. Sinds januari 2000 is hij president van het Memorial Sloan-Kettering Cancer Center in New York.

Varmus was een voorstander van een open systeem voor wetenschappelijke papers. Hij is voorzitter en mede-oprichter van de raad van directeurs van de Public Library of Science.

In 2001 ontving Varmus de National Medal of Science.




</doc>
<doc id="1487569" url="https://nl.wikipedia.org/wiki?curid=1487569" title="Ethylformiaat">
Ethylformiaat

Ethylformiaat is de ethylester van mierenzuur. Het is een kleurloze, vluchtige vloeistof met een sterke geur die lijkt op die van arak. Het komt in de natuur voor in sommige planten, waaronder frambozen.

Ethylformiaat wordt bereid door reactie van mierenzuur met ethanol, gekatalyseerd door zwavelzuur. Tijdens de reactie wordt water afgesplitst. Dit is een evenwichtsreactie: door toevoegen van een sterk zuur wordt het evenwicht verschoven naar de zijde van de ester.

Ethylformiaat wordt gebruikt in aroma's voor kunstmatige rum en arak, en in cosmetische producten.

Het wordt (zoals bij gassing) ook gebruikt als biocide, meer bepaald als fungicide voor de conservering van gedroogde voedingswaren, onder meer gedroogd fruit, noten, specerijen, en tabak.

Het is een industrieel oplosmiddel voor onder meer celluloseacetaat en nitrocellulose.

Het is verder een intermediair product bij de synthese van andere organische verbindingen, onder meer geneesmiddelen.

Ethylformiaat is aangetroffen in de stofwolk Sagittarius B2 in het centrum van het melkwegstelsel.

Het is een vluchtige, licht ontvlambare vloeistof en de damp kan een ontplofbaar mengsel met lucht vormen.

In contact met water ontleedt het tot mierenzuur en ethanol. Dit geeft een irriterend effect op de ogen en de luchtwegen indien men blootgesteld wordt aan dampen van de stof. De stof kan effecten hebben op het centraal zenuwstelsel.



</doc>
<doc id="1487649" url="https://nl.wikipedia.org/wiki?curid=1487649" title="Edward Donnall Thomas">
Edward Donnall Thomas

Edward Donnall (Don) Thomas (Mart (Texas), 15 maart 1920 – Seattle, 20 oktober 2012) was een Amerikaans arts en professor aan de Universiteit van Washington. In 1990 won hij samen met Joseph Murray de Nobelprijs voor de Fysiologie of Geneeskunde voor hun onderzoek en ontwikkeling aan orgaan- en celtransplantatie. Thomas ontwierp beenmergtransplantatie, wat als genezing kan dienen voor leukemie.

De Texaan Thomas was de zoon van de arts Edward E. Thomas en Angie Hill Donnall. Hij studeerde scheikunde en chemische technologie aan de Universiteit van Texas in Austin. In 1941 haalde hij zijn Bachelor of Arts en in 1943 zijn Master. Hij trouwde met Dorothy (Dottie) Martin. Samen kregen ze drie kinderen.

In 1943 ging Thomas naar Harvard Medical School, alwaar hij in 1946 zijn Doctor of Medicine behaalde. Aan Harvard raakte hij geïnteresseerd in leukemie en beenmerg. Na zijn afstuderen diende hij twee jaar in het leger waarna hij terugkeerde naar Boston om verder onderzoek te doen. In 1955 werd hij geneesheer aan het Mary Imogene Bassett Hospital (huidige Bassett Medical Center) in Cooperstown. In 1963 verhuisde hij naar Seattle waar hij hoogleraar werd aan de Universiteit van Washington Medical School.

Direct na zijn aankomst in Cooperstown raakte Thomas als jong onderzoeker betrokken bij experimentele transplantaties van beenmerg op honden om de technische problemen uit te werken. Hij vermoedde dat vervanging van het beenmerg van patiënten met dat van een gezonde donor leukemie kon genezen. Rond 1957 voerde zijn team de eerste beenmergtransplantatie uit op zes patiënten nadat hij eerst hun eigen abnormale beenmerg had vernietigd met straling. De resultaten waren teleurstellend. Geen van de patiënten leefden langer dan honderd dagen door complicaties en doordat het lichaam het getransplanteerde beenmerg afstootte of door graft-versus-hostreactie waarbij de donorcellen het gastweefsel aanvallen. Alleen bij identieke tweelingen traden geen afstotingsverschijnselen op.

In 1969, na jaren van onderzoek naar histocompatibiliteit (weefselafstoting) en de ontwikkeling van geperfectioneerde antibiotica om infecties te onderdrukken, voerde Thomas de eerste succesvolle beenmergtransplantatie uit waarbij de donor en ontvanger geen eeneiige tweeling was. Gedurende de jaren zeventig ontwikkelde en verbeterde hij de behandelprocedure van leukemiepatiënten. In 1990 won hij hiervoor de Nobelprijs voor de Fysiologie en Geneeskunde, samen met Joseph Murray die soortgelijke problemen overwon bij orgaantransplantaties. Hij geldbedrag van zijn Nobelprijs, zo'n 350.000 dollar, doneerde Thomas aan het Fred Hutchinson Cancer Research Center waar hij tientallen jaren werkzaam was geweest. In hetzelfde jaar, 1990, werd Thomas ook onderscheiden met de National Medal of Science.


</doc>
<doc id="1487686" url="https://nl.wikipedia.org/wiki?curid=1487686" title="Larynxpapillomatose">
Larynxpapillomatose

Larynxpapillomatose (LP) is een ziekte van het ademhalingsstelsel. Het bestaat uit papillomen (wratachtige gezwelletjes) die groeien aan de oppervlakte van het luchtwegslijmvlies. Meestal is LP gelokaliseerd op de stembanden. Een enkele keer zijn de papillomen te vinden in de luchtpijp en de longen. De veroorzaker van LP is het humaan papillomavirus (HPV), typen 6 en 11. Deze virustypen kunnen ook genitale wratten veroorzaken.

LP is erg onvoorspelbaar. De ziekte kan jaren bestaan, maar ook spontaan verdwijnen. Op dit moment is nog niet bekend wat dit beloop veroorzaakt. Er wordt gedacht dat het iets te maken kan hebben met de weerstand van de patiënt. Een prognose is dus moeilijk te geven.

LP kan onderverdeeld worden in twee groepen. De verdeling wordt gemaakt door de leeftijd waarop LP begint. Als LP begint voor de leeftijd van 18 jaar, dan behoor je tot de zogenaamde juveniele groep. Bij de meeste kinderen begint LP voor de leeftijd van 5 jaar. Wanneer LP begint na het 18e levensjaar dan behoort men tot de volwassen groep.
Ook kan onderscheid gemaakt worden in een agressieve en een milde vorm van LP. Dit wordt gemaakt aan de hand van het aantal operaties wat een patiënt in zijn leven heeft moeten ondergaan. Als er sprake is van meer dan 4 operaties per jaar wordt er gesproken van een agressieve vorm.


Behandeling wordt uitgevoerd op basis van klachten. De behandeling is chirurgisch en wordt uitgevoerd door een kno-arts met behulp van een microlaryngoscopie, vaak in combinatie met een laser of shaver. Er bestaat geen bewezen effectieve medicamenteuze behandeling. 


</doc>
<doc id="1487883" url="https://nl.wikipedia.org/wiki?curid=1487883" title="Erwin Neher">
Erwin Neher

Erwin Neher (Landsberg am Lech, 20 maart 1944) is een Duits biofysicus en Nobelprijswinnaar.

Erwin Neher is de zoon van Franz Xaver Neher en Elisabeth Pfeiffer Neher. Hij genoot zijn middelbareschoolopleiding aan het Maristenkolleg Gymnasium in Mindelheim. Hij studeerde van 1963 tot 1966 natuurkunde aan de Technische Universiteit München. In 1966 kreeg hij een studiebeurs om te gaan studeren in de Verenigde Staten. Hij bracht een jaar door aan de Universiteit van Wisconsin-Madison, alwaar hij een Master haalde in biofysica. Hij promoveerde in 1970 in de fysica aan de Technische Universiteit van München. Vervolgens was hij werkzaam aan het Max Planck Instituut in München en Göttingen. 

Vanaf 1975 was Neher onderzoeksassistent bij de faculteit fysiologie aan de Yale-universiteit, maar een jaar later, in 1976, keerde hij terug naar het Max Planck Instituut in Göttingen, waar hij de rest van wetenschappelijke carrière aan verbonden bleef. In 1983 werd hij er benoemd tot directeur van de afdeling membraanbiofysica en in 1987 werd hij er ere-hoogleraar. 

Samen met Bert Sakmann won hij in 1991 de Nobelprijs voor de Fysiologie of Geneeskunde. De twee kregen de prijs voor hun ontwikkeling van de patch-clamptechniek, die aan kon tonen dat er ionkanalen bestaan in het celmembraan, en welke het mogelijk maakte om hun eigenschappen te bestuderen. Neher begon het werk aan deze techniek toen hij als promovendus werkzaam was in het laboratorium van Charles F. Stevens aan de Universiteit van Washington. Toen Stevens naar Yale ging volgde Neher hem, terwijl hij zijn samenwerking met Sakmann in stand hield.

De patch-clamptechniek berust op het aanbrengen van een micropipet op een laagje ("patch") membraan onder lichte zuigkracht. Door deze zuiging hecht het membraanoppervlak zich sterk aan de top van de micropipet. Daarna is het mogelijk om bij een vast ingestelde ("clamp") membraanpotentiaal alleen dat stroompje te meten die door de afzonderlijk ionkanalen van het membraanlaagje loopt.

In 1986 won hij de Louisa Gross Horwitz Prize van de Columbia-universiteit, samen met Bert Sakmann. In 1987 kreeg hij de Leibnizprijs van de Deutsche Forschungsgemeinschaft.

Neher is nu directeur van het Max Planck Institute for Biophysical Chemistry in Göttingen, en hoofd van het departement membraan-biofysica. Hij is tevens professor aan de Georg-August-Universität Göttingen.




</doc>
<doc id="1488107" url="https://nl.wikipedia.org/wiki?curid=1488107" title="Groeicurve">
Groeicurve

Groeicurves worden door artsen en gezondheidswerkers gebruikt om de groei te volgen van kinderen vanaf hun geboorte tot ongeveer 20 jaar. De curves tonen het gewicht, de lengte of de hoofdomtrek als functie van de leeftijd en vergelijken deze curves met die van een grote referentiegroep. Deze referentiegroep kan bestaan uit kinderen die in het verleden onder vergelijkbare omstandigheden opgroeiden, of uit een groep kinderen die onder min of meer ideale omstandigheden opgroeien, zoals bij de studie van de Wereldgezondheidsorganisatie (WHO) uit 2006. Hier werden 8440 kinderen uit Brazilië, Ghana, India, Noorwegen, Oman en de Verenigde Staten gevolgd van hun geboorte tot 24 maanden en werd een deel van hen verder gevolgd tot 71 maanden. De kinderen kregen borstvoeding, hadden niet-rokende moeders, waren gezond, kregen goede voeding en hadden een grote variëteit aan etnische en culturele achtergronden.

De groeicurves zijn verschillend voor jongens en voor meisjes. Er is een grote variatie tussen individuele kinderen. Meestal worden daarom de percentielen getoond. Bijvoorbeeld als een kind de p95-gewichtscurve (de 95 percentiel) volgt, zoals in de figuur, is 5% van alle kinderen in de referentiegroep zwaarder en 95% lichter dan dit kind. Bij de WHO curves voor meisjes van 24 maanden ligt de p5 op 9,4 kg en de p95 op 14,2 kg, een verschil van 4,8 kg.

In de preventieve gezondheidszorg spelen groeicurves een belangrijke rol, omdat (grote) afwijkingen op de groeicurve een signaal kunnen zijn van een onderliggend probleem dat nader onderzoek vergt. De afwijkingen kunnen een indicatie zijn van een chronische ziekte, zoals de Ziekte van Crohn. Ook als de groeicurves boven de p97 of onder de p3 liggen is nader onderzoek gewenst, omdat er mogelijk sprake is van bijvoorbeeld een groeistoornis. Kinderen met erfelijke aandoeningen zoals het Syndroom van Down of het Syndroom van Turner, volgen specifieke, afwijkende groeicurves. 


</doc>
<doc id="1488278" url="https://nl.wikipedia.org/wiki?curid=1488278" title="Provinciaal ziekenhuis">
Provinciaal ziekenhuis

Een provinciaal ziekenhuis is een ziekenhuis ten behoeve van een bepaalde provincie, vaak bekostigd door de overheid van die provincie. In de Nederlandse provincie Noord-Holland werd de term specifiek gebruikt voor door de provincie ingerichte en bekostigde psychiatrische ziekenhuizen in Santpoort, Bakkum en Medemblik, zie Provinciaal ziekenhuis (Noord-Holland).


</doc>
<doc id="1488509" url="https://nl.wikipedia.org/wiki?curid=1488509" title="Bert Sakmann">
Bert Sakmann

Bert Sakmann (Stuttgart, 12 juni 1942) is een Duits celfysioloog en Nobelprijswinnaar. In 1991 won hij samen met Erwin Neher de Nobelprijs voor de Fysiologie of Geneeskunde voor het ontwikkelen van de patch-clamptechniek.

Sakmann is de zoon van de theaterdirecteur Bertold Sakmann en de Annemarie Sakmann. Hij begon zijn opleiding aan de Volksschule in Lindau, en voltooide deze in 1961 aan het Wagenburg gymnasium in Stuttgart. In 1967 begon hij met een studie medicijnen. Hij volgde deze studie in Tübingen, Freiburg, Berlijn, Parijs en München. In 1968 rondde hij zijn medische examens aan de Ludwig-Maximilians-Universiteit München af, waarna hij aan deze universiteit medisch assistent werd. Tegelijk werkte hij als assistent bij het neurologiedepartement van het Max-Planck-Institut für Psychiatrie, onder Otto Detlev Creutzfeldt.

In 1971 vertrok Sakmann naar het University College London, waar hij werkte aan het departement van biofysica onder Nobellaureaat Bernard Katz. In 1974 voltooide hij aan de Universiteit van Göttingen zijn medisch proefschrift getiteld "Elektrophysiologie der neuralen Helladaptation in der Katzenretina". Daarna keerde hij terug naar het lab van Otto Creutzfeldt. In 1979 werd hij lid van de membraabiologiegroep binnen het Max Planck Institute for Biophysical Chemistry in Göttingen.

Samen met Erwin Neher, met wie hij zijn gehele wetenschappelijke carrière mee samenwerkte, vond Sakmann de patch-clamptechniek uit, een speciale kleine elektrode. Hiermee konden ze de geringe elektrische energie (ionenstromen) waarnemen die geproduceerd wordt in cellulaire ionenkanalen. Deze uitvinding stelde hen in staat om de functie van ionenkanalen in het celmembraan te verklaren. Dit werk zorgde voor een betere verklaring voor ziektes als diabetes, mucovicidose, epilepsie en tal van andere neuromusculaire aandoeningen. In de jaren daarna verfijnden Sakmann en Neher hun patch-clamptechniek waardoor ze nog kleinere ionenstromen konden meten.

In 1986 won Sakmann de Louisa Gross Horwitz Prize van de Columbia-universiteit, samen met Erwin Neher. In 1987 won hij de Gottfried Wilhelm Leibnizprijs van de Deutsche Forschungsgemeinschaft.

Sakmann was de oprichter van de Bert-Sakmann-Stiftung. Hij werkte een tijdje als professor aan de Ruprecht-Karls-Universiteit Heidelberg.

Sinds 2008 leidt hij een onderzoeksgroep aan het Max Planck Institute of Neurobiology.




</doc>
<doc id="1488589" url="https://nl.wikipedia.org/wiki?curid=1488589" title="Crespine">
Crespine

Een crespine is een haaraccessoire voor vrouwen, gedragen in de middeleeuwen van ca. 1200 tot 1500. Het is een soort haarnetje van goud- of zilverdraad, vaak met parels en edelstenen bezet.

In de middeleeuwen droegen vrouwen iets op het hoofd, los haar werd beschouwd als te verleidelijk. Koninginnen, jeugdige adellijke en ongetrouwde vrouwen werden wel afgebeeld zonder hoofdbedekking. Het haar werd dan gevlochten en opgerold in een crespine (haarnet). Op vroeg Gotisch beeldhouwwerk aan kathedralen en kerken vinden we beelden van adellijke dames of van heiligen afgebeeld met een crespine. 

Voorbeelden zijn te vinden aan de kathedraal van Chartres en in Les très Riches Heures du duc de Berry.
In latere tijden werd de crespine ook gecombineerd met de kaproen of de touret, een opstaande haarband met kinband.


</doc>
<doc id="1488736" url="https://nl.wikipedia.org/wiki?curid=1488736" title="Edmond H. Fischer">
Edmond H. Fischer

Edmond Henri Fischer (Shanghai, 6 april 1920) is een Zwitsers-Amerikaans biochemicus. Hij won in 1992 samen met Edwin G. Krebs. De Nobelprijs voor de Fysiologie of Geneeskunde voor hun ontdekkingen over de reversibele fosforylering van eiwitten als biologisch regelmechanisme.

Fischer werd geboren in de Internationale Concessie van Shanghai, China, als zoon van de Fransman Oscar Fischer en Zwitserse Renée Tapernoux. Toen hij zeven jaar oud was, werden hij en zijn twee oudere broers naar een Zwitserse kostschool gestuurd vlak bij Vevey, de voormalige woonplaats van hun moeder. In zijn jeugd dacht Fisher er overna om een professioneel musicus te worden, maar uiteindelijk koos hij na de middelbare school voor een studie microbiologie. Hij kreeg echter het advies om scheikunde te gaan studeren. Fischer volgde zijn studie aan de Universiteit van Genève tijdens de Tweede Wereldoorlog. Hij studeerde in 1947 af met een Ph.D. in organische chemie.

In 1950 ging Fischer naar de Verenigde Staten voor postdoc-onderzoek. Hij zou aanvankelijk een baan krijgen bij Caltech, maar kreeg ook een positie aangeboden bij de Universiteit van Washington in Seattle. Hij koos voor die tweede optie.

Zes maanden na zijn aankomst in Seattle, begon Fisher zijn samenwerking met Ed Krebs die veertig jaar zou duren. Samen werkten ze aan glycogeenfosforylase. Ze definieerden een serie van reacties die leidden tot de activering of deactivering van dit enzym door middel van hormonen en calcium. Tijdens dit proces ontdekten ze reversibele eiwitfosforylering, de ontdekking die hen de Nobelprijs op zou leveren. Reversibele of omkeerbare fosforylering is een belangrijk mechanisme bij de regulering van verschillende biologische en chemische reacties in een cel, zoals groei en differentiatie. Ofwel, Fischer en Krebs hadden leven op cellulair niveau aangetoond; verstoringen in dit proces kunnen onder andere leiden tot kanker.

Tijdens de rest van zijn carrière bleef Fisher zich bezighouden met reversibele fosforylering, en de rol die het speelt bij verschillende cellulaire processen.



</doc>
<doc id="1488912" url="https://nl.wikipedia.org/wiki?curid=1488912" title="Edwin Gerhard Krebs">
Edwin Gerhard Krebs

Edwin Gerhard Krebs (Lansing, 6 juni 1918 – Seattle, 21 december 2009) was een Amerikaans biochemicus en Nobelprijswinnaar. In 1992 won hij samen met Edmond H. Fischer de Nobelprijs voor de Fysiologie of Geneeskunde voor hun ontdekkingen over de reversibele fosforylering van eiwitten als biologisch regelmechanisme.

Krebs werd geboren als het derde kind van William Carl Krebs, een Presbyterianistische minister, en Louise Helen (Stegeman) Krebs. De familie verhuisde vanwege het werk van William vaak, maar toen Krebs zes jaar oud was verstigden ze zich in Greenville. Hier bleven ze tot Krebs' vader in 1933 onverwacht stierf, waarna Louise Krebs met haar gezin verhuisde naar Urbana, waar Krebs' oudere broers op de Universiteit van Illinois te Urbana-Champaign zaten. Krebs ging zelf naar de Urbana High School, en ging in 1936 studeren aan de Universiteit van Illinois te Urbana-Champaign. In zijn vierde studiejaar moest Krebs kiezen tussen een studie medicijnen of het halen van een hoger diploma in organische chemie. Omdat hij een studiebeurs kreeg voor de Washington-universiteit te St. Louis, koos hij voor de eerste optie.

De studie medicijnen gaf Krebs de mogelijkheid om ook voor het beroep van arts te oefenen, en medisch onderzoek te verrichten. Na zijn afstuderen in 1943 ging hij 18 maanden werken bij het Barnes-Jewish Hospital. Daarna werd hij als legerarts bij de United States Navy. In 1946 werd hij ontslagen bij de marine, maar hij kon niet direct opnieuw beginnen als ziekenhuismedewerker. In plaats daarvan ging hij eerst biochemie studeren. Als postdoc werkte hij een tijdje met Carl en Gerty Cori. Aan het eind van zijn tweejarige studie besloot Krebs zijn carrière voort te zetten als biochemicus.

In 1948 accepteerde Krebs een positie als universitair docent in de biochemie aan de Universiteit van Washington, Seattle. Hier leerde hij in 1953 Edmond H. Fischer kennen. De twee besloten samen verder te werken aan een onderzoek naar de enzymologie van fosforylase. Tijdens deze studie ontdekten ze reversibele fosforylering, het onderzoek dat hun de Nobelprijs opleverde. 

Krebs' belangstelling voor lesgeven en bestuur maakten dat hij de universiteit verliet, en het Departement van Biologische Chemie aan de Universiteit van Californië - Davis oprichtte. In 1977 keerde hij terug naar de Washington-universiteit als voorzitter van het Departement van Farmacologie.

In 1989 ontving Krebs de Albert Lasker Award for Basic Medical Research en de Louisa Gross Horwitz Prize.


</doc>
<doc id="1488944" url="https://nl.wikipedia.org/wiki?curid=1488944" title="Richard John Roberts">
Richard John Roberts

Sir Richard John Roberts (Derby, 6 september 1943) is een Brits biochemicus en moleculair bioloog. In 1993 won hij samen met Phillip Allen Sharp de Nobelprijs voor de Fysiologie of Geneeskunde voor de ontdekking dat genen in eukaryoten geen doorlopende strengen zijn, maar introns bevatten, en dat het splitsen van mRNA om deze introns te verwijderen op meerdere manieren kan plaatsvinden, waarbij verschillende proteïnen kunnen worden verkregen uit hetzelfde stuk coderend DNA.

De in Derby geboren Roberts is de zoon van John en Edna Allsop Roberts. Roberts studeerde aan de Universiteit van Sheffield, waar in 2005 een uitbreiding aan het scheikunde deparement naar hem werd vernoemd. Ook bij de Beechen Cliff School in Bath, alwaar hij zijn middelbareschoolopleiding genoot, is de scheikunde-afdeling naar hem vernoemd, omdat hij een deel van het geld van zijn Nobelprijs aan de school had geschonken. Hij promoveerde in Sheffield in 1968 in de organische scheikunde.

Na twee jaar post-doctoraalonderzoek aan de Harvard-universiteit werd Roberts door James Watson uitgenodigd voor een samenwerking aan het Cold Spring Harbor Laboratory, een samenwerking die meer dan twintig jaar zou duren. In 1994 ging hij naar New England Biolabs (NEB), een klein biotech-bedrijf. Momenteel is Roberts "Chief Scientific Officer" bij die bedrijf, welke leidinggevend is in de levenswetenschap-industrie.

In 2008 werd Roberts geridderd.

Begin jaren zeventig leidde Roberts een onderzoeksgroep die zich bezighield met de bestudering van genexpressie bij adenovirussen, een virus dat verantwoordelijk is voor verkoudheid. Hij ontwikkelde een serie van biologische experimenten om de locatie van verschillende genen in het adenovirus in kaart te brengen. Hierbij ontdekte hij dat een uiteinde van mRNA niet reageerde zoals werd verwacht. Gebruikmakend van een elektronenmicroscoop nam Roberts en zijn collega's waar dat de genen in verschillende, duidelijk afzonderlijke DNA-segmenten bevonden in plaats van een enkele, lange aaneengesloten DNA-keten.

Onafhankelijk van Sharp had hij in 1977 het basisconcept van de gespleten genstructuur ontdekt, waarbij genen uit introns en exons bestaan. Hierbij zijn introns fragmenten DNA die zich wel in het gen bevinden, maar niet worden gebruikt om proteïnes te coderen. Dit in tegenstelling tot de exons die aan elkaar geplakt worden tot mRNA en waarvan de proteïne wordt afgelezen.

Naast de Nobelprijs delen Roberts en Sharp een minder benijdingswaardige overeenkomst. Beide wetenschappers ontvingen in 1995 een dreigbrief van de "Unabomber" Ted Kaczynski waarin hij met hun leven bedreigde als ze niet zouden stoppen met hun werk.


</doc>
<doc id="1489379" url="https://nl.wikipedia.org/wiki?curid=1489379" title="Phillip Allen Sharp">
Phillip Allen Sharp

Phillip Allen Sharp (Falmouth, 6 juni 1944) is een Amerikaans geneticus en moleculair bioloog. Hij won in 1993 samen met Richard J. Roberts de Nobelprijs voor de Fysiologie of Geneeskunde vanwege hun ontdekking van introns in eukaryotisch DNA en het mechanisme van gensplitsing.

Sharp is de zoon van Joseph Walter en Katherin Colvin Sharp. Hij genoot zijn middelbareschoolopleiding aan het Pendleton High School die hij in 1962 afrondde. Aansluitend studeerde hij aan het Union College van Kentuky, alwaar hij zich vooral bezighield met de vakken scheikunde en wiskunde. Hij voltooide zijn Ph.D. scheikunde in 1969 aan de Universiteit van Illinois te Urbana-Champaign. Daarna ging hij tot 1971 werken bij Caltech, alwaar hij plasmides en gen-expressie bestudeerde, en was vervolgens tot 1972 verbonden aan het Cold Spring Harbor Laboratory.

In 1974 kreeg hij een baan aangeboden bij het Massachusetts Institute of Technology (MIT). Van 1985 tot 1991 was hij directeur van MIT's Center for Cancer Research (het huidige Koch Institute for Integrative Cancer Research). Van 1991 tot 1999 was hij hoofd van het biologiedepartement. In 1999 werd hij "Institute Professor". Van 2000 tot 2004 was hij tegelijkertijd directeur van het McGovern Institute for Brain Research.

Sharp was betrokken bij de oprichting van Biogen (nu onderdeel van Biogen Idec), Alnylam Pharmaceuticals en Magen Biosciences, en is lid van de raad van alle drie deze bedrijven.

In 1988 won hij zowel de Louisa Gross Horwitz Prize van de Columbia-universiteit als de Albert Lasker Basic Medical Research Award, beide samen met Thomas Cech. Verder mocht hij in 1980 de Dickson Prize in ontvangst nemen, de Benjamin Franklin Medal in 1999 en de National Medal of Science.

Sharp trouwde in 1964 met Ann Holcombe. Samen kregen ze drie dochters.

Onafhankelijk van Roberts voerde de onderzoeksgroep onder leiding van Sharp onderzoek uit naar genexpressie bij adenovirussen. In 1977 ontdekten ze dat genen in eukaryote organismen, hogere organismen waarvan de cellen minstens een celkern hebben, geen doorlopende strengen DNA hebben, maar zogenaamde "introns" bevatten. Deze introns zijn stukjes DNA die zich in een gen bevinden maar niet wordt gebruikt om proteïnen te coderen. Dit in tegenstelling tot "exons", delen van het gen die wel in het uiteindelijk mRNA terechtkomen. Later ontdekte hij dat het splicen van mRNA, om deze introns te verwijderen, op meerdere manieren kan plaatsvinden waarbij verschillende eiwitten kunnen worden verkregen uit hetzelfde stuk coderend DNA.



</doc>
<doc id="1489406" url="https://nl.wikipedia.org/wiki?curid=1489406" title="Ponyplay">
Ponyplay

Ponyplay is een rollenspel binnen BDSM. Spelers zien het vaak meer als een manier van leven dan als een rollenspel. Tijdens het spel wordt de sub zo veel mogelijk uitgedost als een pony. Voor de kleding gelden geen speciale regels, vaak wordt bijvoorbeeld een mondknevel gebruikt. 

Vaak wordt de sub ook werkelijk als paard gebruikt door de dominant. Verder houdt de dominant zich bezig met het trainen van de ponyboy of ponygirl.


</doc>
<doc id="1489418" url="https://nl.wikipedia.org/wiki?curid=1489418" title="Somatische mutatie">
Somatische mutatie

Somatische mutatie is mutatie in niet-geslachtscellen. Deze mutaties worden doorgaans dan ook niet doorgegeven aan nageslacht. Bij planten echter kan bijvoorbeeld het door middel van stekken wel doorgegeven worden (aseksuele voortplanting).

Het principe van somatische mutatie is van belang bij het afweermechanisme. B-lymfocyten creëren onder andere op deze manier een grote diversiteit aan antilichamen, nodig om de grote diversiteit aan indringers te lijf te kunnen gaan.


</doc>
<doc id="1489442" url="https://nl.wikipedia.org/wiki?curid=1489442" title="Topograaf (optometrie)">
Topograaf (optometrie)

Een topograaf is in de optometrie een instrument dat een zeer nauwkeurige driedimensionale scan maakt van de kromming van het hoornvlies. Dit instrument wordt gebruikt voor nadere bestudering van het hoornvlies om zo veranderingen en afwijkingen aan het hoornvlies goed te kunnen ontdekken en in kaart te brengen. Met name van belang bij het aanmeten van contactlenzen. Ook na een laserbehandeling kan de topograaf zichtbaar maken wat er met het hoornvlies is gebeurd.


</doc>
<doc id="1489566" url="https://nl.wikipedia.org/wiki?curid=1489566" title="Alfred Goodman Gilman">
Alfred Goodman Gilman

Alfred Goodman Gilman (North Haven, 1 juli 1941 – Dallas, 23 december 2015) was een Amerikaans farmacoloog en biochemicus. In 1994 won hij samen met Martin Rodbell de Nobelprijs voor de Fysiologie of Geneeskunde voor hun ontdekking van G-proteïnen en de rol van deze eiwitten in de signaaltransductie van cellen.

Gilman werd geboren als zoon van Alfred Gilman, sr., een professor aan de Yale-universiteit en een van de auteurs van het farmacologieboek "The Pharmacological Basis of Therapeutics". Gilmans middelste naam, Goodman, was een vernoeming naar de andere auteur van dit boek, Louis S. Goodman.

Gilman studeerde aan de Yale-universiteit, waar hij in 1962 zijn Bachelor of Science behaalde. Daarna meldde hij zich aan voor een gecombineerd MD/Ph.D.-programma aan de Case Western Reserve University School of Medicine in Cleveland, Ohio. Hij hoopte hier te kunnen studeren onder Earl Sutherland, een andere Nobelprijswinnaar. Sutherland vertrok echter naar de Vanderbilt University. In 1969 studeerde Gilman af aan Case Western. Daarna deed hij een postdoc-studie aan het National Institutes of Health, samen met Nobelprijswinnaar Marshall Nirenberg.

In 1971 werd Gilman professor farmacologie aan de Universiteit van Virginia. In 1981 werd hij voorzitter van het departement van farmacologie aan de University of Texas Southwestern Medical Center te Dallas. In 1986 werd hij verkozen tot lid van de Amerikaanse National Academy of Sciences. Naast de Nobelprijs, won hij ook de Albert Lasker Award for Basic Medical Research en de Louisa Gross Horwitz Prize van de Columbia-universiteit.

In 2005 werd hij verkozen tot decaan van de University of Texas Southwestern Medical School in Dallas, Texas. Hij diende ook als lid van de raad van adviseurs van de Scientists and Engineers for America.

Hij overleed op 74-jarige leeftijd aan alvleesklierkanker.




</doc>
<doc id="1489678" url="https://nl.wikipedia.org/wiki?curid=1489678" title="Martin Rodbell">
Martin Rodbell

Martin Rodbell (Baltimore, 1 december 1925 – Chapel Hill, 7 december 1998) was een Amerikaans biochemicus en moleculair endocrinoloog. Hij is vooral bekend vanwege zijn ontdekking van G-proteïnen, waarvoor hij in 1994 samen met Alfred G. Gilman de Nobelprijs voor de Fysiologie of Geneeskunde ontving.

Rodbell was de zoon van Milton (1902-1961) en Shirley Abrams Rodbell (1904-1982). Hij volgde zijn middelbareschoolopleiding aan het Baltimore City College, en ging in 1943 naar de Johns Hopkins-universiteit. Hier hield hij zich bezig met biologie en Franse existentialistische literatuur. In 1944 werd zijn studie onderbroken omdat hij in militaire dienst moest in de U.S. Navy. Hier werkte hij gedurende de Tweede Wereldoorlog als radio-operator. In 1946 keerde hij terug naar de universiteit. In 1949 haalde hij zijn Bachelor of Science in biologie.

In 1950 trouwde Rodbell met balletdanseres Barbara Ledermann (een voormalige vriendin van Anne Frank). Met haar kreeg hij vier kinderen. In 1954 haalde Rodbell zijn Ph.D. in biochemie aan de Universiteit van Washington. Van 1954 tot 1956 deed hij postdoc-werk aan de Universiteit van Illinois te Urbana-Champaign, in het laboratorium van Christian Anfinsen. In 1956 accepteerde hij een positie als onderzoeksbiochemicus aan het National Heart Institute, onderdeel van het National Institutes of Health (NIH).

In 1985 werd Rodbell Wetenschappelijk Directeur van het NIH's National Institute of Environmental Health Sciences in Research Triangle Park, North Carolina. Hier werkte hij tot zijn pensioen in 1994.

Rodbell stierf na een lange ziekte aan de gevolgen van orgaanfalen.

Voorafgaand aan het baandoorbrekende werk van Rodbell werd aangenomen dat een hormoonreceptor en een interior celenzym verantwoordelijk waren voor vrijwel alle cellulaire communicatie. Rodbell ontdekte echter dat bij cellulaire communicatie ook kleine hoeveelheden van het molecuul "guanosinetrifosfaat" (GTP) betrokken was. Jaren later ontdekte de farmacoloog Gillman dat GTP zich bevond op het binneoppervlak van celmembramen, waar het een binding aangaat met signaaltransducers – G-proteïnes – die fundamenteel zijn voor cellulaire communicatie. G-proteïnes, die door GTP in een cel worden geactiveerd wanneer hormonen of neurotransmitters hun welbepaalde receptor bereiken, zetten vervolgens een cascade van andere reacties in gang en bewerkstelligt zo verandering elders in de cel.

Sindsdien zijn tientallen specifieke G-proteïnes geïdentificeerd, leidende tot voortuitgang in het begrijpen van talrijke ziektes, waaronder alcoholisme, cholora, kanker en diabetes.



</doc>
<doc id="1489693" url="https://nl.wikipedia.org/wiki?curid=1489693" title="Edward B. Lewis">
Edward B. Lewis

Edward B. Lewis (Wilkes-Barre, 20 mei 1918 – Pasadena, 21 juli 2004) was een Amerikaans geneticus en Nobelprijswinnaar.

Lewis werd geboren in Wilkes-Barre als tweede zoon van Laura Mary Histed en Edward Butts Lewis, een uurwerkmaker en juwelier. Zijn volledige naam zou aanvankelijk Edward Butts Lewis jr. worden, maar zijn ouders vergaten om dit op zijn geboorteakte in te vullen. Hij studeerde aan de Elmar L. Meyers High School en de Universiteit van Minnesota, alwaar hij in 1939 zijn Bachelor of Arts haalde in biostatistieken. Tevens werkte hij hier in het lab van C.P. Oliver aan onderzoek naar bananenvliegjes.

In 1942 ontving Lewis een Ph.D. van Caltech, waar hij werkte onder begeleiding van Alfred Sturtevant. Tijdens de Tweede Wereldoorlog werkte hij als meteoroloog bij de U.S. Air Force. In 1946 voegde hij zich weer bij de Caltech faculteit, ditmaal als docent. In 1956 werd hij er hoogleraar biologie en in 1966 Thomas Hunt Morgan Professor in Biology.

Onder de vele prijzen die hij had gewonnen bevonden zich de Thomas Hunt Morgan Medal (1983), de Gairdner Foundation International award (1987), de Wolf Foundation prize in medicine (1989), de Rosenstiel award (1990), de National Medal of Science (1990), de Albert Lasker Award for Basic Medical Research (1991), en de Louisa Gross Horwitz Prize (1992).

Zijn onderzoek met bananenvliegjes ("Drosophila melanogaster") begon reeds als hobby in zijn tienerjaren toen hij reageerde op een advertentie in het tijdschrift "Science" en hij een sample "Drosophila" per post bestelde. Bananenvliegjes zijn klein en reproduceren snel en zijn daarom een dankbare soort als modelorganisme. Zeventig jaar lang van zijn leven onderzocht, manipuleerde en experimenteerde hij met deze insecten.

Tijdens zijn onderzoek aan Caltech kruisde hij talloze vliegjes met elkaar en in 1964 ontdekt hij de correlatie tussen de volgorde van genen op het chromosoom tot specifieke lichaamsdelen, een genetisch blauwdruk waarvan later werd aangetoond dat deze bij alle diersoorten voorkomt. In 1982 identificeerde hij de "master control" genclusters die cruciaal zijn tijdens de vroege embryonale ontwikkeling – de zogenoemde homeobox-genen. Voor deze ontdekking won hij in 1995 won hij de Nobelprijs voor de Fysiologie of Geneeskunde, een prijs die hij deelde met Christiane Nüsslein-Volhard en Eric Wieschaus.

Daarnaast bestudeerde Lewis gedurende de jaren 1950 de effecten van verschillende soorten straling, zoals röntgenstraling, nucleaire fall-out en andere stralingsbronnen als mogelijk oorzaken van kanker. Hij bekeek medische rapporten van zowel de overlevers van de atoombommen op Hiroshima en Nagasaki, als van radiologen en patiënten die langdurig aan röngtenstraling waren blootgesteld. Hij concludeerde dat "gezondheidsrisico's van straling waren onderschat". Hij publiceerde artikelen hierover in "Science" en andere tijdschriften en maakte een presentatie voor een Congress-comité over atoomenergie in 1957.

Zijn belangrijkste ontdekkingen op het gebied van genetica, ontwikkelingsbiologie, straling en kanker zijn samengevat in het boek "Genes, Development and Cancer", welke in 2004 uitkwam.



</doc>
<doc id="1489838" url="https://nl.wikipedia.org/wiki?curid=1489838" title="Ofidiofobie">
Ofidiofobie

Ofidiofobie, letterlijk vertaald slangenvrees, is een overmatige angst voor slangen of slangachtige dieren. De angst voor reptielen in het algemeen wordt herpetofobie genoemd. Ofidiofobie is een van de meest voorkomende dierenfobieën. 

De angst voor dieren zoals slangen werd al door Sigmund Freud onderzocht. Freud concludeerde dat het een aangeboren reactie was, bedoeld om gevaar te voorkomen. Later onderzoek heeft dit ook bevestigd; al van jongs af aan hebben mensen een angst voor slangen. Niet alleen van mensen is ofidiofobie bekend, ook andere primaten vertonen eenzelfde gedrag.

Ongeveer 10% van alle slangen is giftig voor de mens en een klein aantal hiervan is echt aan te merken als gevaarlijk. De meeste slangen zijn niet giftig en giftige soorten bluffen of waarschuwen voordat ze daadwerkelijk bijten. Vrijwel alle andere slangachtige dieren, zoals pootloze hagedissen en palingen, zijn niet giftig of anderszins gevaarlijk. De beet van veel giftige soorten is vaak niet levensbedreigend. Van de 250 soorten die bekendstaan als gevaarlijk voor de mens, zijn er ongeveer 50 echt aan te merken als dodelijk. Van de Europese adder ("Vipera berus") bijvoorbeeld zijn slechts enkele fatale gevallen bekend. 

Er worden door verschillende bedrijven cursussen aangeboden om van de angst voor slangen af te komen. 


</doc>
<doc id="1490057" url="https://nl.wikipedia.org/wiki?curid=1490057" title="Genderteam">
Genderteam

Een genderteam is een team medisch specialisten dat mensen onderzoekt voor genderdysforie en begeleid bij het proces van de personen die de wens hebben om een (gedeeltelijke) te ondergaan. Genderteams zijn geen exclusief verschijnsel in Nederland en België. Ook in andere landen wordt soms gewerkt met een multidisciplinair team waarbij de meeste vormen van zorg die een rol speelt bij de behandeling van genderdysforie in één team is samengebracht. Er zijn echter ook landen waarbij een transgender zijn zorg moet zoeken bij verschillende behandelaars die (semi-) onafhankelijk van elkaar werken. De behandelingswijze en behandelvisie bij genderteams verschilt per land en soms zelfs per genderteam.

Een genderteam bestaat uit psychologen, endocrinologen en psychiaters. Daarbuiten houden ook andere specialisten zoals KNO-artsen, plastisch chirurgen en urologen zich bezig met de behandeling van genderdysfore patiënten. Een persoon kan zich aanmelden bij een genderteam als er schijn is van genderdysforie. Na een wachtperiode wordt de aanmelder opgenomen in het diagnoseproces waarin onderzocht wordt of de persoon verder behandeld zal worden door het genderteam en uiteindelijk een (gedeeltelijke) geslachtsaanpassing zal ondergaan. Naast intramurale genderteams zoals in de universitaire centra zijn er in Nederland ook twee extramurale genderteams actief.

Nederland loopt voorop bij ontwikkelingen met betrekking tot de behandeling van transseksuelen. Dit komt mede door de studies van prof. dr. P.T. Cohen-Kettenis (psycholoog VU medisch centrum) en de hersenonderzoeken naar het ontstaan en de ontwikkelingen van genderdysforie van neurobioloog Dick Swaab. Er zijn er vijf genderteams, drie intramurale teams en twee extramurale teams. De intramurale teams bevinden zich in het VU medisch centrum in Amsterdam, het Universitair Medisch Centrum in Groningen en het Leids Universitair Medisch Centrum. Tot de extramurale teams worden gerekend Psycho Informa Groep te Schoonhoven en De Vaart Psychologenpraktijk te Assen. Van 1985 tot en met 1997 was er een genderteam in het Ziekenhuis Rijnstate in Arnhem. . Tot 2002 was er ook een genderteam in het UMC Utrecht, dat later naar het VU medisch centrum verhuisde.

Het genderteam voor kinderen en adolescenten is in Nederland aanwezig in het VU medisch centrum in Amsterdam en Leiden . Het genderteam van het Universitair medisch centrum in Leiden richt zich exclusief alleen op kinderen en jongvolwassenen tot 17 jaar. Hier worden alle kinderen en adolescenten behandeld waar schijn is van genderdysforie. Na de aanmelding volgt een wachtperiode, daarna volgt een intakegesprek. Kinderen en adolescenten gaan hierna automatisch door na de diagnostische fase. Volgens de wet is het verplicht dat er minimaal zes gesprekken bij de behandelend psycholoog plaatsvinden. Hierna volgt een second-opinion, verricht door een onafhankelijke psychiater. Alle onderzoeksresultaten van de diagnose worden besproken met het gehele genderteam. Alle specialisten moeten gezamenlijk tot de conclusie komen welk advies de patiënt krijgt en of het kind/adolescent verder behandelt dient te worden bij het genderteam. 

Het merendeel van de aangemelde kinderen onder de 12 jaar blijkt uiteindelijk homoseksueel te zijn . De kinderen en adolescenten die wel genderdysfoor blijken, worden doorverwezen naar de afdeling Endocrinologie, waar een start wordt gemaakt met de hormoonbehandeling. Bij kinderen en adolescenten wordt vaak gestart met hormoonremmers. Hierdoor wordt de puberteit uitgesteld en kunnen secundaire geslachtskenmerken (zoals baardgroei, baard in de keel bij jongens en borstgroei bij meisjes) uitgesteld worden. Mocht de wens voor een geslachtsverandering ook op 18 jarige leeftijd nog aanwezig zijn kan over gegaan worden tot de geslachtscorrigerende operatie en de verdere behandeling. Mocht de wens tot geslachtsverandering niet aanhouden, dan kan gestopt worden met puberteitsremmers waarna de puberteit (en alle verschijnselen) op de gewone manier op gang komen (zij het vertraagd).

Zowel het VU medisch centrum in Amsterdam als het UMC Groningen behandelen volwassenen, Groningen richt zich hierbij vooral op de Noordelijke Provincies. Na aanmelding komen volwassenen op een wachtlijst voor een intakegesprek. De wachttijd is verschillend per genderteam maar kan in sommige gevallen liggen tussen de drie en twaalf maanden. Het behandelingsproces lijkt op die van kinderen en adolescenten. Met dien verschil dat er geen sprake is van puberteitsremmers en de hormoongevolgen (zoals baardgroei, borstontwikkeling) veelal weggenomen moeten worden om tot een voor de betrokkene acceptabel transitieresultaat te komen.

Na een de psychologen en psychiaters tot oordeel zijn gekomen dat er sprake is van een vorm van genderdysforie kan de transitie voortgezet worden. Er kan dan gestart worden met hormoonbehandeling en de Real-Life Test. Hierin wordt getest op de bestendigheid van de wens om het lichamelijk geslacht aan te laten passen en de mogelijkheid de gewenste genderrol vorm te kunnen geven. Tijdens deze fase blijft de patiënt onder toezicht van het genderteam. Na afronding van de Real-Life Test, komt de patiënt in aanmerking voor een geslachtaanpassende operatie. Natuurlijk is het ook mogelijk dat de patiënt al met de real-life experience begint en de genderrol aanneemt zonder behandeling of toestemming van een genderteam. Zonder de ondersteuning van een genderspecialist is het echter zeer moeilijk om (legaal) aan hormonen te komen en vergoedingen vanuit de ziektekostenverzekeringen te ontvangen.

Het genderteam voor België is gevestigd in het Universitair Ziekenhuis Gent. De werking van het genderteam in België is deels vergelijkbaar met de Nederlandse teams. Het Centrum voor seksualiteit en gender van het UZ Gent richt zich tot volwassenen die een seksueel probleem en/of genderprobleem hebben. Personen met een genderprobleem kunnen voor oriënterende gesprekken, diagnostiek en behandeling ook in het centrum terecht. De behandeling kan psychotherapeutisch of psychiatrisch zijn, maar kan ook bestaan uit een geslachtsaanpassende behandeling .

Tussen Nederland en België zijn verschillen in behandelwijze en ook welke genderzorg vergoed wordt (bv. wel of geen vergoeding van ontharing). Het vergoedingstelsel beïnvloed op deze wijze tevens een deel de behandelmethodiek. . In Nederland hebben de intramurale genderteams zich tot ongeveer 2013 vooral gericht op transseksuelen die het volledige traject wensten te doorlopen inclusief de geslachtsaanpassende operatie. De genderteams leveren, op instructie van de ziekenfondsraad, alleen complete dames en heren af, volgens een strak geleid protocol. Onderzoek wijst echter uit dat veel cliënten genoeg hebben aan een gedeeltelijke behandeling. Die wordt transgenders nog vaak ontzegd. Transgenders die geen wens hebben om over te gaan tot een geslachtsherstellende operatie zijn lange tijd afgewezen bij de Nederlandse genderteams. . Het UZ Gent staat ook open voor andere personen met genderproblemen, hiermee is het UZ Gent vooruitstrevender dan de intramurale genderteams in Nederland. Bij de extramurale genderteams in Nederland wordt net als bij de andere genderteams gewerkt volgens het internationale protocol. (WPAHT standards of care .) Omdat een extramuraal team geen totaalaanbod in huis heeft wordt vaak verwezen naar specialisten in andere ziekenhuizen of klinieken. Dit kan een nadeel zijn, maar heeft als voordeel dat men hierdoor meer keuzevrijheid heeft om de zorg meer op de persoonlijke behoefte af te stemmen.


</doc>
<doc id="1490100" url="https://nl.wikipedia.org/wiki?curid=1490100" title="Christiane Nüsslein-Volhard">
Christiane Nüsslein-Volhard

Christiane Nüsslein-Volhard (Maagdenburg, 20 oktober 1942) is een Duits bioloog en Nobelprijswinnaar. In 1995 won ze samen met Edward B. Lewis en Eric Wieschaus de Nobelprijs voor de Fysiologie of Geneeskunde voor de ontdekking van de genen die betrokken zijn bij de vroege embryonale ontwikkeling van de fruitvlieg, de homeobox-genen. Tevens won ze in 1991 de Albert Lasker Award for Basic Medical Research.

Christiane Nüsslein-Volhard werd geboren als de tweede van vijf kinderen van Rolf Volhard, een architect, en Brigitte Hass. In 1964 ging ze biochemie studeren aan aan de Eberhard-Karls-Universiteit Tübingen. Deze studie rondde ze in 1968 af en promoveerde er in 1973 in de moleculaire biologie. Ze was verbonden aan de universiteiten van Bazel en Freiburg en het European Molecular Biology Laboratory in Heidelberg, voordat ze in 1981 werd benoemd tot hoogleraar genetica aan het Max Planck Instituut te Tübingen.

Sinds 1985 is Christiane Nüsslein-Volhard directeur van het Max Planck Institute for Developmental Biology in Tübingen. Tevens leidt ze hier het genetica-departement. In 1986 kreeg ze de Gottfried Wilhelm Leibniz Prijs van de Deutsche Forschungsgemeinschaft.

Samen met Wieschaus introduceerde ze "Big Science" in de biologie door een succesvol mutageneseproject uit te voeren op grote schaal. Hierbij werd de embryonale ontwikkeling van de fruitvlieg "Drosophila_melanogaster" onderzocht. Rond de tijd dat ze dit onderzoek deed, waren de meeste experimenten uit de moleculaire biologie nog kleinschalig. De genen die verantwoordelijk waren bij de embryonale ontwikkeling, werden vastgesteld door willekeurige mutaties te veroorzaken in de genen van de fruitvliegen. Het resultaat was een uitgebreide catalogus van mutaties die tot fysiologische tekorten leiden. Dit onderzoek leidde tot belangrijke ontdekkingen over evolutie. Het homeobox-gen bleek hierbij een essentiële rol te spelen in de vroege embryonale ontwikkeling van fruitvliegen; later werd aangetoond dat dit gen bij alle diersoorten voorkomt.

Aan Nüsslein-Volhard wordt ook de ontdekking van het toll-gen toegeschreven, welke heeft geleid tot de identificatie van toll-like receptoren en die een belangrijke rol spelen in ons afweersysteem.

Sinds 2001 is ze lid van de "Nationaler Ethikrat" voor de ethische assessment van nieuwe life sciences en hun invloed op de gemeenschap. In 2004 richtte ze de naar haar vernoemde Christiane Nüsslein-Volhardstichting op, die onder andere kinderopvang en huishoudelijke hulp aanbiedt aan getalenteerde jonge vrouwen met kinderen, zodat ze toch hun wetenschappelijke carrière kunnen uitbouwen.

In juni 2005 kreeg ze van de Oxford-universiteit een eredoctoraat.



</doc>
<doc id="1490249" url="https://nl.wikipedia.org/wiki?curid=1490249" title="Eric F. Wieschaus">
Eric F. Wieschaus

Eric Francis Wieschaus (South Bend, 8 juni 1947) is een Amerikaans ontwikkelingsbioloog en Nobelprijswinnaar.

Wieschaus studeerde aan de Universiteit van Notre Dame (alwaar hij de graad van Bachelor of Science behaalde) en de Yale-universiteit (waar hij zijn Ph.D. in de biologie behaalde). In 1978 vertrok hij naar het European Molecular Biology Laboratory in Heidelberg (Duitsland). In 1981 ging hij naar de Princeton-universiteit.

Wieschaus werkte mee aan het programma van genetica en genometrie van de Duke-universiteit. Sinds 2005 is Wieschaus de Squibb Professor in moleculaire biologie aan Princeton, en Adjunct Professor in biochemie aan de University of Medicine and Dentistry of New Jersey – Robert Wood Johnson Medical School.

Wieschaus is getrouwd met de moleculair bioloog Gertrud Schüpbach, hoogleraar aan Princeton. Samen hebben ze drie dochters.

Veel van zijn onderzoek focuste zich op de embryonale ontwikkeling van de fruitvlieg "Drosophila melanogaster", specifiek het patroon dat ontstaat in het vroege beginstadium van het "Drosophila"-embryo. Het meeste van de genproducten die het embryo in die fase gebruikt zijn reeds aanwezig in het onbevruchte ei en werden geproduceerd door maternaal transcriptie tijdens oögenese. 

In zijn latere en langdurige samenwerking met Nüsslein-Volhard konden aan de hand van geïnduceerde mutaties specifieke embryogenetische genen van de fruitvlieg geïdentificeerd worden, waaronder de homeobox-genen. In 1995 kreeg hij voor dit onderzoek samen met Edward B. Lewis en Christiane Nüsslein-Volhard de Nobelprijs voor de Fysiologie of Geneeskunde.



</doc>
<doc id="1490441" url="https://nl.wikipedia.org/wiki?curid=1490441" title="Peter C. Doherty">
Peter C. Doherty

Peter Charles Doherty, AC (Brisbane, 15 oktober 1940) is een Australisch dierenarts en onderzoeker op het gebied van medicijnen. In 1995 won hij samen met Rolf M. Zinkernagel de Nobelprijs voor de Fysiologie of Geneeskunde voor het beschrijven hoe cel-gemedieerde immunologische afweer-moleculen worden gebruikt door witte bloedcellen om door virus geïnfecteerde cellen op te sporen en te vernietigen.

Doherty is de zoon van Eric en Linda Byfond Dorethy. Na de Indooroupilly State High School studeerde hij aan de Universiteit van Queensland, waar hij in 1962 zijn bachelorgraad en in 1966 zijn mastergraad in diergeneeskunde behaalde. In 1970 haalde hij zijn Ph.D. aan de Universiteit van Edinburgh. In de jaren erop hield hij zich bezig met immunologie, microbiologie en pathologie.

Doherty's onderzoek focuste zich vooral op het immuunsysteem. Het onderzoek waarvoor hij zijn Nobelprijs kreeg omschrijft hoe het lichaam zich beschermt tegen virussen. Hij deed dit onderzoek samen met Rolf M. Zinkernagel aan de John Curtin School of Medical Research. Samen concludeerden ze dat T-cellen cellen die door virussen zijn geïnfecteerd herkennen in combinatie met Major Histocompatibility Complex-proteïnes. T-cellen moeten om een geïnfecteerde cel te vernietigen niet alleen het virus, maar ook de cel herkennen. Dit gebeurt door middel van twee moleculen op de cel: een van het virus en een van MHC.

In 1995 won Doherty de Albert Lasker Award for Basic Medical Research. In 1997 werd hij gekozen tot Australiër van het jaar. Momenteel brengt Doherty drie maanden per jaar door aan het St. Jude Children's Research Hospital voor onderzoek. Tevens is hij lid van de faculteit van de University of Tennessee Health Science Center. De rest van het jaar werkt hij aan de Universiteit van Melbourne.



</doc>
