<doc id="234542" url="https://nl.wikipedia.org/wiki?curid=234542" title="Ionkanaal">
Ionkanaal

Een ionkanaal is een eiwit dat zorgt voor het passieve transport van ionen door het celmembraan van een cel. Het celmembraan zelf is, onder normale omstandigheden, bijna niet doorlaatbaar voor geladen of hydrofiele stoffen. Een ionkanaal onderscheidt zich van een gewone porie, doordat het afwisselend open en gesloten kan zijn. Ionkanalen reguleren de membraanpotentiaal van de cel doordat ionen via deze kanalen met hun elektrochemische gradiënt mee de cel in of uit kunnen stromen. In tegenstelling tot ionenpompen (ATPasen) kunnen ionkanalen geen ionen tegen hun elektrochemische gradiënt in transporteren.

Ionkanalen komen in alle dierlijke en plantaardige cellen voor, maar zijn in het bijzonder ontwikkeld en aanwezig
De belangrijkste en meest voorkomende ionkanalen laten de volgende ionen door: Na, K, Ca, en Cl.
De belangrijkste functies van het ionkanaal zijn:

Veel ionkanalen zijn afhankelijk van een bepaalde stimulus om te openen of sluiten:

Er kunnen wel 100 miljoen ionen per seconde door een ionkanaal stromen. Toch zijn ionkanalen verbazend selectief. Men denkt dat ionkanalen selectief zijn, niet alleen door zowel specifieke chemische interacties maar ook door de diameter van de porie. Als een ion door een ionkanaal heen gaat, moet het langs een filter ("selectivity filter"). Dit is vaak het smalste deel van het kanaal. In een natriumkanaal bijvoorbeeld past het kleine positief geladen ion precies door de negatief geladen rand van het filter. In een kaliumkanaal worden (misschien anders dan verwacht) vanwege de steviger vastgehouden waterige omhulling van de kleinere natriumionen deze juist niet doorgelaten.

Elk ionkanaal heeft ten minste één open toestand en één of twee gesloten toestanden. De overgang tussen de verschillende toestanden noemt men "gating" (van het Engelse "gate" = poort). Het "gaten" van ionkanalen gaat gepaard met verregaande veranderingen van de conformatie (opbouw) van het ionkanaal. Deze conformatieveranderingen kunnen plaatsvinden in een specifiek deel van het eiwit, het kanaal kan geblokkeerd worden door een "blocking particle" of het kan een gegeneralizeerde structurele verandering zijn (dat wil zeggen: de structuur van het gehele molecuul verandert, zie ook proteïne).

Er zijn drie functionele toestanden van een ionkanaal:

Spanningafhankelijke ionkanalen worden gereguleerd door verschillen in membraanpotentiaal. Dit type ionkanaal heeft een spanningssensor. Als de potentiaal voldoende verandert, beweegt de sensor om in de energetisch gunstigste positie te blijven. Deze beweging levert de energie voor de overgang van een gesloten toestand naar een open toestand (of andersom).

De energie die nodig is om over te gaan van de ene toestand naar de ander wordt in dit type kanalen geleverd door de energie die vrijkomt bij het binden van een transmitter aan het kanaal. Ligandafhankelijke ionkanalen kunnen in de refractaire toestand terechtkomen als ze gedurende een lange periode worden blootgesteld aan het ligand. Dit noemt men "desensitisatie". Deze ionkanalen behoren tot de groep ionotrope receptoren.

De energie die nodig is om over te gaan van de ene toestand naar de ander wordt waarschijnlijk overgebracht door het cytoskelet van de cel, of door veranderingen van de tensie (spanning) op het celmembraan.

Alle ionkanalen hebben een integraal membraaneiwit (een eiwit dat "in" het membraan zit, meestal over de gehele breedte). Dit eiwit is een glycoproteïne, dat in het midden een porie heeft die het hele membraan overbrugt. De porie bestaat bij de meeste ionkanalen uit twee of meer subunits. Sommige ionkanalen hebben naast de porievormende subunits nog extra subunits die de functionele eigenschappen van het kanaal beïnvloeden.


</doc>
<doc id="234614" url="https://nl.wikipedia.org/wiki?curid=234614" title="Adem (lucht)">
Adem (lucht)

Adem is de lucht die door levende wezens wordt gebruikt. Dit proces wordt "ademen" of "ademhalen" genoemd.


De Grieken en Romeinen meenden dat vissen niet ademden. Plinius stelde echter dat ze wel degelijk adem moesten halen. Hij stelde dat ze konden kijken en horen en daar was volgens hem lucht voor nodig. Dus stelde hij, hoewel zijn redenering niet klopt, dat ze moesten ademen. Verder merkte hij op dat vissen soms naar lucht hapten.



</doc>
<doc id="234668" url="https://nl.wikipedia.org/wiki?curid=234668" title="Convulsie">
Convulsie

Een convulsie, ook wel stuipen genoemd, is een abnormaal, ritmisch afwisselend aanspannen en ontspannen van de spieren van het lichaam, wat kan leiden tot verkramping en schokken door het gehele lichaam. 

Een convulsie wordt vaak gezien als symptoom van een tonisch-clonisch epileptisch insult; daardoor wordt het vaak onterecht als een synoniem voor deze aanvallen gebruikt.

Een convulsieve aanval wordt bij epilepsie vaak gezien ten gevolge van een abnormale, gesynchroniseerde ontlading van zenuwcellen (neuronen) in de hersenen die zorgt voor herhaaldelijke tonisch-clonische aanvallen. Naast het kenmerkende schokken en de verkramping van de ledematen wordt bij een typisch convulsief epileptisch insult vaak ook een verlies van bewustzijn, tongbeet en urineverlies gevolgd door een herstelperiode waarin de patiënt erg vermoeid is.

Een convulsie wordt ook gezien na een elektrisch trauma, zoals een schok. Ook komen convulsies voor bij niet-epileptische insulten, zoals insulten ten gevolge van drugoverdosis, hoofdtrauma, eclampsie en als koortsstuip.


</doc>
<doc id="234721" url="https://nl.wikipedia.org/wiki?curid=234721" title="Insult">
Insult

Een insult, ook wel toeval of aanval genoemd, is een abnormale (gesynchroniseerde) ontlading van zenuwcellen (neuronen) in de hersenen ten gevolge van een epileptische of niet-epileptische oorzaak. Insulten zijn zeer variabel in hun uiting; tonisch-clonische convulsies, de dagdroom-achtige absences of het subjectieve gevoel van een aura zijn stuk voor stuk uitingsvormen van een insult. Herhaaldelijke, spontane insulten kunnen een uiting zijn van epilepsie, maar niet-epileptische oorzaken van insulten komen ook veel voor. Daarnaast zijn er ook aandoeningen die op een insult lijken, maar het niet zijn, zoals een syncope.

Gemiddeld genomen maakt 5% van de volwassen bevolking ooit in zijn leven een insult door. Hier komen nog de koortsconvulsies op de kinderleeftijd bij, die bij 3-4% van de kinderen voorkomen. Hier tegenover staat dat er jaarlijks in Nederland 5000-8000 (0,03%) nieuwe gevallen van epilepsie worden geconstateerd in de bevolking boven de 14 jaar, wat de discrepantie tussen insulten en epilepsie nogmaals illustreert.

Bij de indeling van de soort insulten wordt allereerst uitgegaan van een beschrijving van de aanval zelf, door omstanders en/of de patiënt zelf indien mogelijk. Hierbij wordt gebruikgemaakt van een vaste terminologiën. Vanuit deze aanvalsbeschrijving, soms gecombineerd met extra diagnostische hulpmiddelen zoals een Elektro-encefalografie, wordt vervolgens een indeling gemaakt in "partiële" en "gegeneraliseerde" insulten.

Het hoofdkenmerk van partiële insulten, ook wel focale of "petit mal"-aanvallen genoemd, is dat het bewustzijn nog geheel of gedeeltelijk intact is tijdens het insult. De patiënt komt vaak verward of versuft over. Focale insulten gaan vaak vooraf door een aura; een zeer variabel gevoel wat de patiënt krijgt en dat over kan gaan in een (partieel) insult. De basis voor een partieel insult is een abnormale elektrische activiteit die in de hersenen echt beperkt blijft tot een afgegrensd gebied, of 'focus'.

Eenvoudig partiële aanvallen zijn zeer divers in hun voorkomen. Het meest kenmerkende zijn de motorische insulten van dit type, waarbij een specifieke spiergroep abnormaal begint samen te trekken. Dit type insult kan zich verspreiden naar nabijgelegen neuronen, die corresponderen met nabijgelegen spiergroepen op de motorische cortex. Het kan hierdoor zijn dat een aanval begint met een trekking in een vinger, maar uiteindelijk zorgt voor een verkramping van de gehele arm. Dit staat bekend als een 'Jacksonian march'.

Naast motorische insulten zijn er ook zuiver sensorische insulten van het eenvoudig partiële type. Hierbij blijft het insult beperkt tot de aura-verschijnselen, die wederom zeer variabel kunnen zijn. Het kan een lichamelijke gewaarwording zijn, zoals een misselijk of zwaar gevoel in de maagstreek, maar ook een aberrante waarneming zoals het ruiken van een bepaalde geur of het zien van scotoom.

Complex partiële aanvallen worden gekenmerkt door een veranderd bewustzijn en optredende automatismes. Mensen met een dergelijke aanval presenteren zich versuft of verward maar reageren niet of nauwelijks op de omgeving en zullen geen herinnering hebben van de aanvalsperiode. Wellicht het kenmerkendste zijn de eerder genoemde automatismes. Dit zijn korte, onbewuste zichzelf herhalende bewegingen zoals smakken, slikken, wrijven in de handen, gebaren maar ook slaapwandel-achtig gedrag is mogelijk. Automatismes kunnen zelfs zo ver gaan dat men door gaat met zijn dagelijkse routinebezigheden, zelfs kan spreken met mensen om vervolgens na een tijd 'wakker te worden' en zich niets te herinneren van de voorafgaande periode.

In tegenstelling tot de focale, partiële insulten zijn bij een gegeneraliseerd insult vrijwel de gehele hersenen betrokken. Een persoon is na een dergelijk insult niet bij bewustzijn en is zich derhalve niet bewust van de omgeving of prikkels en zal zich niets herinneren van de gebeurtenissen tijdens het insult. Hoewel gegeneraliseerde insulten vaak gepaard gaan met convulsies, is dit feitelijk maar in 60% van alle insulten het geval. Wat in de volksmond vaak een "grand mal" insult wordt genoemd, staat medisch bekend als een tonisch-clonisch gegeneraliseerd insult.

Een aanval kan partieel beginnen, maar later over gaan in een volledig gegeneraliseerd insult. Bij 2/3 van de gegeneraliseerde insulten, is er een focaal insult aan voorafgegaan.



</doc>
<doc id="234754" url="https://nl.wikipedia.org/wiki?curid=234754" title="Takotsubocardiomyopathie">
Takotsubocardiomyopathie

Een Takotsubocardiomyopathie of stressgeïnduceerde cardiomyopathie is een zeldzame hartspierziekte die gepaard gaat met klachten die sterk lijken op een acuut hartaanval maar die niet wordt veroorzaakt door een plotse afsluiting van een kransvat. Een deel van de hartspier van de linkerkamer knijpt dan niet meer samen, meestal is dit het apicale deel. Het wordt meestal voorafgegaan door een hevige emotie, zoals de dood van een naaste of sterke angst. Een stressreactie van het lichaam op bijvoorbeeld een operatie kan ook een oorzaak zijn. Meestal herstelt het hart zich binnen enkele weken. Het syndroom wordt in de Engelstalige medisch-wetenschappelijke literatuur ook wel "transient apical ballooning" of "broken heart syndrome" genoemd.

Patiënten presenteren zich doorgaans met verschijnselen die sterk lijken op een hartaanval: hevige en aanhoudende angina pectoris (68%) of acute dyspneu (tekort aan adem) (18%), wat vaak ook gepaard gaat met fors zweten. Zelden gaat het gepaard met acuut hartfalen (cardiogene shock) (4%) danwel ventrikelfibrilleren (1,5%).
Op het hartfilmpje ziet men typische kenmerken van een infarct namelijk ST-elevaties (80%), T-topafwijkingen (mn V2-V6) (64%) en QT-tijd verlenging (32%). Doorgaans stijgt ook de concentratie van een aantal voor het hart specifieke eiwitten (de "hartenzymen"), als uiting van hartspiercelverval. BIj het angiogram van de linkerventrikel of bij een echocardiogram is sprake va regionale vermindering van de knijpkracht, doorgaans betreft dat het apicale deel.
Bij het coronairangiogram worden vervolgens geen verklarende afwijkingen gevonden. In ruim 90% van de gevallen betreft het een postmenopauzale vrouw.

Vaak is er een emotionele trigger die in eerste instantie aangezien wordt voor een normale stressreactie of hyperventilatie en wordt de eigenlijke oorzaak niet herkend. De verminderde linkerventrikelfunctie is niet blijvend, volledige verbetering wordt gezien in dagen tot weken. De etiologie is nog onduidelijk. Er lijkt sprake te zijn van een catecholamine-gerelateerde cardiotoxiciteit. Soortgelijke linker ventrikel-disfunctie wordt gezien bij catecholamine-producerende tumoren (adrenaal: feochromocytomen, extra-adrenaal: paragangliomen). Andere theorieën zijn multivessel vasospasme, microvasculaire ischemie, tijdelijke LV outflow tract obstructie en een myocarditis.

Een "tako-tsubo" is een ouderwetse Japanse keramieken pot met een brede ronde bodem en een smalle hals, gebruikt om inktvissen te vangen. Het syndroom werd het eerst in Japan herkend, en het echografische beeld van de linkerhartkamer doet denken aan de 'opgeblazen' vorm van zo'n pot. Vandaar ook de, overigens weinig gebruikte, Nederlandse naam "viskruikinfarct".


</doc>
<doc id="235021" url="https://nl.wikipedia.org/wiki?curid=235021" title="Ademluchttoestel">
Ademluchttoestel

Het ademluchttoestel wordt gebruikt door onder andere de brandweer om veilige ademlucht te verschaffen in een omgeving waar rook en/of schadelijke gassen etc. aanwezig zijn. Ademlucht bevat 21% zuurstofgas, 78% stikstofgas en 1% overige gassen, waaronder argon en koolstofdioxide. Een persluchttoestel en een "zuurstoffles" zijn voor het hierboven beschreven doel verkeerde benamingen. Om ademlucht veilig te kunnen gebruiken is het raadzaam een speciale opleiding te volgen en een medische keuring te ondergaan.

Het toestel bestaat uit een ademluchtfles(sen), draagframe, drukregelaar, ademhalingsautomaat, een middendruktoevoerslang, een reserveluchtwaarschuwingsfluit, overdrukventiel en gelaatstuk. De ademluchtflessen waren vroeger van staal, maar tegenwoordig steeds vaker van vezelversterkte kunststof, wat een behoorlijke gewichtsbesparing geeft.
Ook bestaan er ergonomische draagframes die aangepast kunnen worden aan de lichaamsgrootte van de gebruiker en die meebuigen met de rug.

De druk van de ademluchtfles van 200 of 300 bar wordt via de drukregelaar (reduceerventiel), alwaar het ongeveer 6 tot 9 bar bedraagt (middendruk), verlaagd naar ongeveer iets meer dan 1 bar in de ademhalingsautomaat.

De ademhalingsautomaat regelt de juiste luchthoeveelheid en luchtdruk, geschikt voor inademing.
Deze automaat sluit men aan op het gelaatstuk. Vooral vroeger was er nog een verschil tussen overdruk- en onderdrukautomaten. Bij onderdrukautomaten was de luchtdruk in het gelaatsstuk iets minder dan 1 bar met als voordeel dat het masker werd aangezogen tegen het gelaat van de persluchtdrager, maar als nadeel dat als er toch ergens een lek was schadelijke gassen van buitenaf het masker binnendrongen. Bij overdrukautomaten is de druk iets groter dan 1 bar en dus wordt het masker niet aangezogen, maar als er lekken zijn kunnen schadelijke gassen van buitenaf normaal gezien het masker niet binnendringen. Om deze laatste reden worden over het algemeen nagenoeg uitsluitend overdrukautomaten gebruikt.

Er zijn twee type gelaatstukken, nl. spinmaskers en beugelmaskers (gelaatstuk van een helm-ademlucht combinatie), vooral de beugelmaskers ziet men tegenwoordig steeds meer. Dit beugelmasker wordt aan de bevestigingspunten op een brandweerhelm geklemd en kan in tegenstelling tot het spinmasker snel op en afgezet worden, wat veel voordelen heeft.

In moderne ademluchttoestellen is vaak een bewegingsmelder ingebouwd die een alarmsignaal geeft als de gebruiker enige tijd niet beweegt. Bij een ongeval is de drager zo gemakkelijker te traceren. Ook kan de drager deze melder direct activeren om dat noodsignaal af te geven. Het is ook mogelijk om de ademluchtvoorraad, het luchtverbruik en eventuele noodsignalen op afstand te monitoren met behulp van speciale apparatuur.



</doc>
<doc id="235118" url="https://nl.wikipedia.org/wiki?curid=235118" title="Wieg">
Wieg

Een wieg (meestal "wiegje") is een bed voor een pasgeboren kind. Typisch voor een wieg is, dat zij overhuifd is met een hemel, meestal gemaakt van een zeer fijne stof.

Een eenvoudig wiegje wordt ook wel krib of "kribbe" genoemd, naar analogie van het verhaal van de geboorte van Jezus.

Veel baby's worden tegenwoordig meteen na hun geboorte in een kinderbedje gelegd. Soms hebben ouders nog een extra wieg in hun slaapkamer staan. Er zijn verschillende soorten wiegen: een gewone wieg, een wieg met een schommelmechanisme en een hangwieg. Een hangwieg is een wieg die met touwen aan een standaard of aan het plafond kan worden opgehangen. Veel jonge ouders vinden het leuk om vanuit nostalgie de wieg waar ze zelf in hebben gelegen van zolder te halen. Daarbij is het goed om te kijken naar de veiligheid van zo'n museumstuk.

Vroeger werden alle baby's in een wieg gelegd, zonder dat er al te kritisch gekeken werd naar de veiligheid daarvan. Tot een baby drie maanden is en gaat draaien is een wieg een veilige slaapplek voor een baby. Daarna ontstaat de kans dat zij met zijn gezicht tegen de zijwanden komt te liggen waardoor verstikkingsgevaar ontstaat. Een veilige wieg is een wieg met spijlen of een waarvan de zijkant een open structuur heeft. 

Een wieg met grote openingen tussen de spijlen, moet worden bekleed met luchtdoorlatende stof - om beknelling te voorkomen. Deze bekleding moet goed vast en strak gespannen zitten. 
Het onderstel van de wieg moet stevig zijn en mag niet kunnen kantelen, bijvoorbeeld wanneer een ouder kind zich aan de rand van de wieg optrekt. De bodem moet stevig en vochtdoorlatend zijn.

Een veilige wieg is minimaal 30 cm diep, 45 cm breed en 80 cm lang. Als de zijwanden geheel of gedeeltelijk zijn voorzien van spijlen, dient de spijlafstand tussen 4,5 en 6,5 centimeter te zijn.

Vroeger werd de bekleding van een wieg vaak gemaakt van de stof van de trouwjurk van de moeder van de baby.

Met wieg wordt ook wel de geboorteplaats van iemand aangeduid: "Mijn wieg stond in Arnhem."
Wieg staat ook voor het begin van het leven: "Van de wieg tot het graf."


</doc>
<doc id="235186" url="https://nl.wikipedia.org/wiki?curid=235186" title="Lumbago">
Lumbago

Lumbago, spit of (in Vlaanderen) een verschot (ook wel lumbalgie; uit het Latijn "lumbus" (lende) en het Grieks ἄλγος ["algos"] (pijn)) is een vorm van lage rugpijn die soms kan uitstralen naar de billen, de dijen en de benen, maar niet tot onder de knie: gebeurt dat wel dan is het ischias of hernia. Soms wordt rugpijn door specifieke behandelbare ziekten veroorzaakt.

Lumbago kan vergezeld gaan van andere symptomen als rugstijfheid (pijn en strakheid bij bewegen van de wervelkolom).

De behandeling van een lumbago bestaat uit pijnstilling, in beweging blijven en eventueel fysiotherapie. 

Bedrust vertraagt de genezing. 



</doc>
<doc id="235512" url="https://nl.wikipedia.org/wiki?curid=235512" title="Pathogenese">
Pathogenese

De pathogenese (uit het Grieks παθογενετική, van πάθος, páthos - hartstocht, de verslaving, het pathos en γέννηση, génese - de geboorte, het ontstaan) betekent in de geneeskunde het meestal stapsgewijze ontstaan, ontwikkelen en verloop van een aandoening of ziekte.


</doc>
<doc id="235625" url="https://nl.wikipedia.org/wiki?curid=235625" title="Cyanose">
Cyanose

Cyanose of blauwzucht is het blauw kleuren van de huid door de aanwezigheid van gedeoxygeneerd hemoglobine in de bloedvaten in de buurt van het huidoppervlak. Het kan voorkomen in de vingers, ook onder de nagels, en in andere extremiteiten (dit wordt perifere cyanose genoemd), of (ook) in de lippen en het gezicht (centrale cyanose).

Centrale cyanose wijst op een probleem met de circulatie of ademhaling dat leidt tot verminderde oxygenatie van het bloed in de longen of verhoogde zuurstofextractie door vertraagde circulatie van het bloed door de bloedvaten in de huid.
Acute cyanose kan het resultaat zijn van asfyxie of stikken en is een teken dat de ademhaling is geblokkeerd.

Perifere cyanose wijst op een verminderde doorbloeding in de kleine bloedvaten, bijvoorbeeld wanneer iemands handen erg koud zijn. Dit wordt "acrocyanose" genoemd en komt soms ook wel eens permanent voor bij normale temperaturen.

Perifere cyanose kan ook ontstaan bij ernstig bloedverlies, ernstige anemie of door verminderde oxygenatie wat bijvoorbeeld tijdens hoogtestages gebeurt.

De symptomen kunnen zijn: 
cyanotische (blauwe) verkleuring van de handen, armen, benen, buitenkant van de lippen en rondom de mond en neus,
verminderde capillaire refill >2 seconden en een
koude en klamme huid



</doc>
<doc id="235704" url="https://nl.wikipedia.org/wiki?curid=235704" title="Proprioceptie">
Proprioceptie

Proprioceptie of positiezin (ook wel kinesthesie genoemd) is het vermogen van een organisme om de positie van het eigen lichaam en lichaamsdelen waar te nemen. Het woord proprioceptie komt van de Latijnse woorden proprius en perceptie (zelfwaarneming).

Het zintuig voor proprioceptie werd eind 19e eeuw ontdekt door Charles S. Sherrington.

Prikkels uit het milieu worden door de zintuigcellen via de sensibele zenuwen naar het centrale zenuwstelsel (CZS) geleid (exteroceptieve prikkels). Als antwoord gaat van het CZS via motorische zenuwen een bevel uit naar de spieren. Voor controle en regeling van het antwoord van de spier gaat via sensibele zenuwen een terugkoppeling over de positie van de spier en omliggende onderdelen van het bewegingsapparaat naar het CZS (proprioceptieve prikkels).

Proprioceptieve waarneming verschaft het individu daarmee informatie over het eigen lichaam, zoals de stand, beweging en tonus van de ledematen, gewrichten en pezen, het gevoel van "zwaarte" in sommige lichaamsdelen, en vermoeidheid of alertheid van de spieren. Proprioceptieve waarneming speelt bijgevolg een belangrijke rol in de opbouw van het lichaamsbesef, en maakt terugkoppeling van de lichaamspositie naar het CZS mogelijk. Dit is zeer belangrijk voor een goede motoriek.

Om onderscheid te maken tussen sensibiliteit op externe en interne prikkels wordt gesproken van "exteroceptieve" en "proprioceptieve sensibiliteit."

De signalen voor de proprioceptie komen uit verschillende soorten sensoren die overal in het bewegingsapparaat voorkomen. Ze liggen in de spieren en de bijbehorende fascies, spiertussenschotten en pezen, en verder in de gewrichtskapsels en de ligamenten. In de spieren zelf zijn deze zintuigcellen de Spierspoeltjes. In de andere weefsels komen vele soorten zintuigcellen voor, onder andere lichaampjes van Golgi maar ook vrije zenuwuiteinden.

De signalen van al deze sensoren worden voor een deel al direct in het ruggenmerg verwerkt en teruggekoppeld naar de verschillende betrokken spieren. Maar deze ruggenmergreflexen worden in grote mate door het CZS gemoduleerd beïnvloed. De sterkte van de reflexen wordt bij iedere goed beheerste beweging mee "voorgeprogrammeerd" in het ruggenmerg.

Bij dronkenschap worden evenwicht en proprioceptie verstoord. Een van de standaardtestjes die de politie doet om te bepalen of iemand dronken is, is om iemand te vragen met gesloten ogen het puntje van zijn neus aan te raken ("vinger-neus proef"). Een mens bij wie de proprioceptie in orde is, maakt daarbij een fout van hoogstens twee centimeter.

Naast proprioceptie is de lichaamsgewaarwording afhankelijk van het evenwicht en het zicht. Wanneer een van deze drie uitvalt, kunnen de andere daarvoor compenseren. Bij volledig verlies van de proprioceptie is dat echter erg lastig. Oliver Sacks beschrijft in zijn boek "De man die zijn vrouw voor een hoed hield" een uniek geval van een vrouw die door een zenuwontsteking haar volledige proprioceptie kwijt was geraakt. Ze kon weer leren lopen door van haar evenwichtsgevoel en ogen gebruik te maken, maar haar bewegingen bleven onhandig.

De Engelsman Ian Waterman raakte op jonge leeftijd zijn proprioceptie kwijt. In interviews legt hij uit welke gewoonlijk normale handelingen hij niet kan uitvoeren, bijvoorbeeld iets uit zijn broekzak pakken.

Een (tijdelijk) verminderde proprioceptie kan ook veroorzaakt worden door het innemen van te veel vitamine B6 (pyridoxine).

Mensen met een stoornis in het autistisch spectrum kunnen ook een afwijkende werking hebben van de proprioceptie.



</doc>
<doc id="236026" url="https://nl.wikipedia.org/wiki?curid=236026" title="Paroxetine">
Paroxetine

Paroxetine is een antidepressivum dat sinds 1991 internationaal op de markt is. Het wordt verkocht onder de merknamen: Paxil® in de Verenigde Staten en Europa, Seroxat® in het Verenigd Koninkrijk, Nederland, België en China, Aropax® in Australië en Nieuw-Zeeland, Deroxat in Zwitserland, Xetanor en Rexetin in Polen, Motivan in Spanje.

Het geneesmiddel wordt geproduceerd door onder andere GlaxoSmithKline, Sandoz en Hexal.

Paroxetine behoort tot de groep selectieve serotonine-heropnameremmers, ofwel SSRI's. Het zou volgens de serotoninetheorie werkzaam zijn tegen depressies en regelt of herstelt in de hersenen de hoeveelheid serotonine. Deze natuurlijk voorkomende stof speelt een rol bij emoties en stemmingen. Artsen schrijven paroxetine voor bij depressiviteit en bij angststoornissen, zoals dwangneuroses, paniekstoornissen en sociale fobieën. Het middel is in 2005 een van de meest gebruikte middelen tegen neerslachtigheid. Sinds de introductie op de internationale markt hebben ongeveer twintig miljoen mensen het middel gebruikt.

Het middel werd in 2005 in verband gebracht met een toename van het aantal zelfmoordpogingen door volwassenen. Uit een onderzoek onder meer dan 1500 patiënten bleken zeven zelfmoordpogingen plaats te vinden bij personen die paroxetine gebruikten. In de controlegroep, die een placebo kreeg toegediend, vond slechts één suïcidepoging plaats. Ook bleek het middel te leiden tot meer suïcidale gedachten. Het gebruik van Paroxetine wordt ook in verband gebracht met familiedrama's en gewelddadig gedrag, zoals in het geval van de schietpartij in Baflo.

Bij een groep van 35 mannen die gedurende 5 weken paroxetine gebruikten steeg het percentage van spermatozoïde met gebroken DNA van 13,8 % naar 30,3 %. Het is nog niet duidelijk of de schade aan het DNA zich herstelt nadat er met het gebruik van paroxetine wordt gestopt.

Andere bijwerkingen zijn aangeboren afwijkingen in het eventuele nageslacht. Het gebruik van paroxetine tijdens de zwangerschap verhoogt het risico op een spontane abortus met 75%.

Ook seksuele bijwerkingen kunnen tijdens gebruik optreden. Schattingen lopen op tot 70% voor de gebruikers van Paroxetine. Voorkomende klachten zijn verminderd tot geen libido, erectiestoornissen, genitale gevoelloosheid en opwindingsproblemen.

De mogelijkheid bestaat dat seksuele problemen ook na beëindiging van de medicatie blijven voortduren. Deze post-SSRI sexual dysfunction, zoals de aandoening wordt genoemd, kan enkele maanden of jaren duren en in enkele gevallen zelfs definitief zijn.

Daarnaast kunnen de volgende bijwerkingen optreden:

Verder is paroxetine berucht om de ontwenningsverschijnselen wanneer men met het middel probeert te stoppen.

Mensen kunnen heel ziek worden wanneer ze proberen het middel niet meer te nemen. Dat uit zich in stroomschokken door hoofd en lichaam en andere nooit eerder ervaren elektrische sensaties. Ook heftige en oncontroleerbare emoties treden vaak op bij te snel of verkeerd afbouwen en deze leiden mogelijk tot agressie of geweld.

In 2013 is er op initiatief van een groep onderzoekers een project gestart om afbouwstrips voor paroxetine te leveren waarmee gebruikers geleidelijk en in heel kleine stapjes kunnen afbouwen en daarme de kans op een zeer ernstig en zelfs levensbedreigend ontwenningssyndroom kunnen minimaliseren. De fabrikant gaf aan hier "geen interesse in te hebben" en de strips worden daarom door een gespecialiseerde apotheker geproduceerd. De fabrikant heeft wel een suspensie van 2mg/ml in de handel, die voor het afbouwen van de dosering geschikt is.

In Nederland wordt het psychiaters ontraden paroxetine aan kinderen voor te schrijven. Vooral in de Verenigde Staten was dat jarenlang staande praktijk. Bij heranalyse van oude gegevens werd in 2015 achteraf vastgesteld dat het kans op zelfmoord bij kinderen en jong volwassenen sterk verhoogd is bij paroxetinegebruik. De fabrikant GSK zou gegevens hebben achtergehouden. Het bedrijf betaalde in 2012 2,4 miljard euro aan schadevergoeding in deze en andere zaken en bood excuus aan.


</doc>
<doc id="236225" url="https://nl.wikipedia.org/wiki?curid=236225" title="Peridurale anesthesie">
Peridurale anesthesie

Om ingrepen in of aan de onderste lichaamshelft mogelijk te maken zonder de patiënt in narcose te brengen bestaan twee technieken: de peridurale anesthesie (ook wel epidurale anesthesie genoemd) en de spinale anesthesie.

Bij peridurale anesthesie wordt tussen twee wervels, na verdoving van de huid, een naald ingebracht. De naald wordt opgeschoven totdat het uiteinde zich bevindt in een loge van de wervelkolom juist buiten het harde hersenvlies. In deze ruimte wordt vervolgens een plaatselijk verdovend middel, al of niet gemengd met een morfine-achtige stof, ingespoten. Na verloop van een tiental minuten ontstaat een verdoving met uitschakeling van gevoel en beweging.

Bij spinale anesthesie wordt een naald op dezelfde wijze opgeschoven, echter met perforatie van het harde hersenvlies. Na perforatie bevindt het uiteinde van de naald zich in de spinale ruimte die is gevuld met liquor. Deze vloeistof druppelt voor de injectie van het verdovende middel enkele momenten uit de naald, om vast te stellen dat de juiste plaats is bereikt.
De peridurale techniek wordt toegepast op borst- en lendewervelniveau, de spinale methode op lendewervelniveau. Bij de spinale methode is het risico groter dat de verdovingsvloeistof op hogere niveaus terechtkomt, waardoor soms zelfs een deel van de ademhalingsspieren zou kunnen uitvallen; er moet daarom altijd een mogelijkheid tot beademen aanwezig zijn.


</doc>
<doc id="236361" url="https://nl.wikipedia.org/wiki?curid=236361" title="Maanillusie">
Maanillusie

De maanillusie is een gezichtsbedrog waarbij de maan groter lijkt naarmate deze zich dichter bij de horizon bevindt dan wanneer deze hoger aan de hemel staat. Dit gezichtsbedrog doet zich ook voor bij de zon en de sterrenbeelden.

Het mechanisme achter dit gezichtsbedrog is niet helemaal duidelijk, wel is het zo dat de aan de horizon staande maan eenvoudiger vergeleken kan worden met verafstaande objecten waarvan de grootte bekend is, zoals gebouwen of bomen. Hierdoor lijkt de maan al snel groter dan deze objecten. Als de maan hoog aan de hemel staat ontbreekt deze mogelijkheid, of wordt onbewust een dichterbij staand object als een boomtak of dakrand als vergelijking gebruikt. In alle gevallen is de schijnbare diameter van de maan ongeveer 30 boogminuten, ofwel kleiner dan een pinknagel op armlengte afstand.

Het bewijs dat het een illusie is kan ook gemakkelijk aangetoond worden met een fototoestel (bijvoorbeeld ingebouwd in telefoon). Elke foto van de maan, met dezelfde camerainstellingen, levert in alle gevallen dezelfde afmetingen op.



</doc>
<doc id="236721" url="https://nl.wikipedia.org/wiki?curid=236721" title="Scheermes">
Scheermes

Een scheermes is een scherp gereedschap dat vooral gebruikt wordt bij het scheren.

Scheermessen kwamen reeds voor in de bronstijd. Meestal waren ze ovaal met een klein scheerblad uit een van de korte kanten, gemaakt van brons.

In zijn simpelste vorm is een scheermes een stalen blad dat aan een handvat vastzit. Een scheermes is de meest gebruikte methode om lichaamshaar te verwijderen. Een scheermes wordt meestal gebruikt door mannen om hun gezichtshaar te scheren, soms voor hun hoofdhaar en schaamhaar en door vrouwen om hun benen, onderarmen en soms hun schaamhaar te scheren.

Rechte of open scheermessen met stalen blad, die nu nog door kappers worden gebruikt, waren vroeger algemeen. In sommige landen zijn ze dat nu nog steeds. Aan het begin van de 21e eeuw is er een zekere revival van het scheren met het klassieke open scheermes.

Het eerste veiligheidsscheermes werd ontwikkeld in het midden van de 19e eeuw. De eerste scheerbladen moesten constant geslepen worden en raakten snel versleten, waardoor ze ook duur waren. Bij het eerste veiligheidsscheermes werd gebruikgemaakt van een gesmeed blad. Er wordt speciale scheerzeep en water bij gebruikt.

In 1901 vond de Amerikaanse uitvinder King Camp Gillette het veiligheidsscheermes met verwisselbare mesjes uit. Gillettes dunne scheerblad werd door het scheerapparaat bedekt, en beschermde de huid zo tegen diepe sneden. Plastic wegwerpkrabbertjes en apparaten met meerdere mesjes, vaak met twee tot zelfs vijf scheervlakjes, hebben het systeem van Gillette tegenwoordig grotendeels vervangen.


</doc>
<doc id="236892" url="https://nl.wikipedia.org/wiki?curid=236892" title="Kapper">
Kapper

Een kapper of kapster (soms ook wel met een Frans woord coiffeur, vrouwelijk coiffeuse) is iemand die voor zijn of haar beroep haar knipt of stileert. Vroeger werden kappers barbier genoemd.

Een kapper werkt in een kapsalon of bezoekt mensen aan huis. Niet alleen wordt het haar geknipt, maar het kan ook worden geverfd, gebleekt, in model gekapt of geföhnd. Er zijn dames- en herenkappers. 

Vroeger leerde men in Nederland het dames- en herenvak apart, tegenwoordig is het dames- en herenvak één opleiding. Eerst leert men voor kapper. In dit gedeelte van de opleiding leert de leerling permanenten, knippen en föhnen bij zowel vrouwen als mannen. Als dit diploma behaald is, kan de leerling verder met de opleiding allroundkapper. In dit gedeelte van de opleiding leert de leerling snijden, watergolven, omvormen, kleuren, vlechten en opsteken. Voor elk onderdeel wordt een theorie- en praktijkexamen afgenomen. Dit wordt beoordeeld door vakdocenten en onafhankelijke observatoren.

De opleiding kan worden gevolgd aan een regionaal opleidingencentrum of aan een particuliere school. Aan een regionaal opleidingencentrum duurt de opleiding kapper twee jaar en de vervolgopleiding allroundkapper één jaar. Dit geeft uiteindelijk een mbo-diploma niveau 3. De opleiding op het regionaal opleidingencentrum kan op twee manieren gevolgd worden. De eerste manier is de beroepsopleidende leerweg. De leerling gaat elke dag naar school en loopt op afgesproken tijden stage in een kapsalon. De andere manier is beroepsbegeleidende leerweg. Bij deze vorm gaat de leerling één dag per week naar school. De andere vier dagen werkt de leerling in een kapsalon die is erkend door het KOC. De kapsalon heeft als taak de leerling op te leiden, naast de praktijklessen op school. Op een particuliere opleiding duurt de volledige opleiding twee jaar. In deze twee jaar gaat de leerling vijf dagen per week naar school. Als de leerlingen in de praktijklessen bewijzen dat zij de stof beheersen, mogen zij in de kapsalon van de school werken op echte klanten.



</doc>
<doc id="237499" url="https://nl.wikipedia.org/wiki?curid=237499" title="Diatomeeën">
Diatomeeën

Diatomeeën (Bacillariophyta) of kiezelwieren, ook wel diatomen genoemd, vormen een stam binnen de supergroep Chromalveolata van eencellige wieren met een extern skelet van kiezel (siliciumdioxide, SiO). Ze behoren tot de eukaryote algen of tot het fytoplankton.

De klasse telt ongeveer 10.000 soorten. De meeste diatomeeën variëren in grootte van 10 tot 100 micrometer. Kiezelwieren leveren ongeveer de helft van de primaire voedselproductie ter zee.

De kiezelwieren hebben een extern kiezelskelet dat uit twee helften bestaat, die als doos en deksel in elkaar passen. Een van de helften heeft een spleet, waardoor het kiezelwier stoffen uit zijn milieu opneemt of afscheidt.

De voortplanting geschiedt vooral langs vegetatieve weg, door celdeling. De skelethelft afkomstig van de moedercel is daarbij altijd de buitenste schil. Dit heeft tot gevolg dat de cel die uit de grootste skelethelft is ontstaan uiteindelijk even groot zal worden als de moedercel, maar dat de cel die uit de kleinere schil ontstaat iets kleiner zal blijven. Op den duur zouden sommige cellen daardoor kleiner en kleiner worden, maar dat wordt voorkomen doordat af en toe een fase van geslachtelijke voortplanting wordt ingelast, waarbij de daaruit voortkomende cellen weer de maximale grootte kunnen bereiken.

Diatomeeën hebben een enigszins bruinachtige kleur omdat de groene kleur van het chlorofyl door andere kleurstoffen wordt gemaskeerd. Een groot deel van het zoöplankton leeft van hen.

Zodra er voldoende nutriënten in het water aanwezig zijn, kunnen diatomeeën zich explosief gaan vermenigvuldigen. Er wordt dan van diatomeeënbloei gesproken.

Fossiele overblijfselen tonen aan dat diatomeeën sinds het Jura-tijdperk overvloedig aanwezig zijn. Mogelijkerwijs is de uitstervingscatastrofe aan het eind van het Perm-tijdperk een belangrijke factor geweest bij de opkomst van deze groep autotrofe, eukaryote eencelligen.

Onder gunstige omstandigheden kunnen de skeletten van kiezelwieren zich ophopen tot diatomeeënslik. Dit slik kan zowel in zee als in het zoete water worden afgezet. Diatomeeënslik is ook uit de diepzee bekend. Boven de grondwaterspiegel kan door ontwatering en compactie diatomeeënaarde ontstaan.

Wanneer er een dun laagje kiezelwieren op een slikkige bodem groeit wordt dat een diatomeeënmat genoemd.

Omdat diatomeeën goede milieu-indicatoren zijn en snel reageren op milieuveranderingen worden fossiele diatomeeën veel gebruikt voor paleoecologisch onderzoek. Er bestaat hiervan in Nederland een lange onderzoekstraditie. Veel van de milieureconstructies van holocene en laat pleistocene afzettingen die gebruikt zijn voor het maken van de geologische kaart van Nederland, zijn gebaseerd op diatomeeënonderzoek.

Sinds enige tijd staan diatomeeën ook in de belangstelling bij chemici. Diatomeeën bouwen hun siliciumhoudende skelet mede met behulp van enzymen en andere eiwitten, op een manier die veel nauwkeuriger gereguleerd is dan de huidige chemische processen om siliciumhoudende organische materialen (met name siliconen) te produceren. Ook vinden de reacties plaats bij omstandigheden die veel "normaler" zijn, waar conventionele methoden vaak gebruik moeten maken van hoge temperaturen, hoge drukken, en zeer hoge of lage pH-waarden. Scheikundigen hopen dan ook het soort processen dat diatomeeën gebruiken, te reproduceren in het lab.

Ook in de forensische geneeskunde worden ze gebruikt om een verdrinkingsdood te kunnen vast stellen: In dit geval bevinden er zich diatomeeën in de luchtwegen.



</doc>
<doc id="237698" url="https://nl.wikipedia.org/wiki?curid=237698" title="Crucell">
Crucell

Crucell NV is een in de Nederlandse stad Leiden gevestigd biotechbedrijf dat gericht is op het ontwikkelen van vaccins en antistoffen voor de bestrijding van infectieziekten, waaronder Ebola, influenza, malaria en westnijlvirus. Sinds februari 2011 is het een dochtermaatschappij van Johnson & Johnson.

Crucell is nu het centrum voor vaccins binnen de farmaceutische divisie van Johnson & Johnson (J&J). Behalve het hoofdkantoor in Leiden zijn er kantoren in China, Indonesië, Italië, Korea, Maleisie, Spanje, Zweden, Zwitserland, het VK, de Verenigde Staten en Vietnam. Crucell heeft ongeveer 1400 werknemers.

Ontwikkelingsactiviteiten van het bedrijf zijn onder andere samenwerkingen met Aventis Pasteur voor griepvaccins, de U.S. National Institutes of Health voor Ebola en malaria vaccins en GlaxoSmithKline (GSK), Walter Reed Army Institute of Research en New York University voor een malaria vaccin.

Crucells producten zijn gebaseerd op zijn innovatieve PER.C6®-technologie, die een veiligere, efficiëntere manier voor het produceren van biofarmaceutische producten mogelijk maakt. Crucell licenseert zijn PER.C6® technologie voornamelijk op niet-exclusieve basis aan de biofarmaceutische industrie. Licentiehouders en contractproducenten zijn onder andere DSM Biologics, GSK, Centocor/J&J en Merck & Co., Inc.

Crucell is in oktober 2000 opgericht. Het is een biofarmaceutisch bedrijf met als belangrijkste activiteiten het ontdekken, ontwikkelen en produceren van biofarmaceutische producten voor de behandeling van besmettelijke ziekten bij mensen. De aandelen van Crucell zijn sinds 29 oktober 2000 genoteerd op Euronext Amsterdam.

Bestuursvoorzitter Ronald Brus van Crucell werd in 2005 door de Vereniging van Effectenbezitters (VEB) gekozen tot Beleggerstopman van het jaar.

Crucell nam begin 2006 de Zwitserse vaccinmaker Berna Biotech uit Bern over en eind 2006 het Zweedse bedrijf SBL Vaccin AB.

In oktober 2010 bracht Johnson & Johnson een bod uit op Crucell. J&J had al 18% van de aandelen Crucell in handen en bood 24,75 euro per aandeel voor de resterende aandelen. Het overnamebod had een waarde van 1,75 miljard euro voor 82% van de aandelen. De transactie werd in februari 2011 afgerond. 
J&J wil de producten van Crucell, zoals vaccins tegen ziekten zoals hepatitis, griep, tyfus en cholera, verder ontwikkelen en commercialiseren. Vaccins zijn aantrekkelijk voor de farmaceutische industrie, omdat de verkoop sneller stijgt dan de verkopen van receptplichtige geneesmiddelen en ze minder worden geconfronteerd met concurrentie van generieke geneesmiddelen. Vanaf oktober 2014 is Crucell opgegaan in Janssen Pharmaceutical Companies van J&J.

Tot de overname door J&J stond Crucell genoteerd aan de Euronext Amsterdam en de Amerikaanse technologiebeurs NASDAQ.




</doc>
<doc id="237768" url="https://nl.wikipedia.org/wiki?curid=237768" title="BCG-vaccin">
BCG-vaccin

Bacillus Calmette-Guérin (BCG) is een vaccin tegen tuberculose dat gemaakt wordt van de levende, verzwakte, bij runderen voorkomende tuberculosebacterie, "Mycobacterium bovis", die zijn ziekteverwekkend vermogen bij mensen heeft verloren door een jarenlange speciale kweek in een kunstmatig medium. De bacillen zijn wel voldoende immunogeen gebleven om een matig effectief vaccin te zijn voor het voorkomen van menselijke tuberculose.
Omdat de originele BCG-stam vele malen opnieuw is gekweekt en verspreid over vele medische centra, bestaan er vele soorten vaccins die iets verschillende stammen "M. bovis" BCG bevatten, die door DNA-analyse uit elkaar zijn te houden. De Wereldgezondheidsorganisatie (WHO) heeft in de jaren 50 een BCG-stam bewaard en is inmiddels in het bezit van een hele verzameling verschillende BCG-stammen. In Nederland wordt gevaccineerd met 'Danish strain 1331' afkomstig van het SSI in Kopenhagen, Denemarken. In België (2006) is het BCG-vaccin niet verkrijgbaar al kan het wel worden besteld. Andere BCG-stammen zijn bijvoorbeeld de Pasteur-, Tokyo-, Moreau- (Brazilië), Tice- en Glaxo-stam (Groot-Brittannië). Men is het er niet over eens welke de beste is.

Albert Calmette, een Franse bacterioloog en zijn assistent en latere collega Camille Guérin, een dierenarts, werkten aan het Pasteur-instituut in Rijsel in 1908. Hun werk omvatte het kweken van verschillende kwaadaardige soorten van de tuberculosbacil en het testen van verschillende kweekmedia. Ze merkten dat in een glycerine-gal-aardappelmengsel er bacillen groeiden die minder kwaadaardig leken. Ze veranderden hun onderzoeksdoel om te kijken of herhaald doorkweken een vorm zou opleveren die niet pathogeen was en gebruikt kon worden als vaccin. Hun werk duurde van tijdens de Eerste Wereldoorlog tot 1919 toen de nu niet meer kwaadaardige bacillen geen tuberculose meer konden veroorzaken bij proefdieren. Ze werkten verder aan het Parijse Pasteur-instituut in 1919. In 1921 werd het BCG-vaccin voor menselijk gebruik ontwikkeld en de resultaten werden in 1924 gepresenteerd aan de Franse Academie voor geneeskunde. 

In 1928 werd het geaccepteerd door het Gezondheidscomité van de Volkenbond maar door tegenstand tegen vaccinatie werd het pas na de Tweede Wereldoorlog veel gebruikt. Van 1945 tot 1948 vaccineerden hulporganisaties (International Tuberculosis Campaign or Joint Enterprises) meer dan 8 miljoen baby's in Oost-Europa en de voorspelde toename van tuberculose na de wereldoorlog bleef – "post aut propter" – uit. 

Bekend is de "ramp van Lübeck" uit 1929-30. Door een fout van een laborant werden ca. 250 pasgeboren kinderen in Lübeck 3 maal gevaccineerd met oraal BCG-vaccin dat - naar later bleek - ook virulente bacteriën bevatte, met ruim 70 doden tot gevolg. De fout lag in de vaccinbereiding, niet in het BCG-vaccin zelf: in het laboratorium werd ook gewerkt met virulente tuberculosekweken zonder dat er een goede scheiding was van de afdelingen.

Het vaccin voorkomt bij kinderen ongeveer 50% van de gevallen van tuberculose maar het beschermt beter (ca. 70%) tegen enkele ernstigere vormen van tuberculose zoals de hersenvliesontsteking veroorzaakt door tuberculosebacteriën en miliaire tuberculose. De effectiviteit lijkt het beste als er nog geen besmetting heeft plaatsgevonden met een tuberculosebacterie of een andere mycobacterie. Daarom is het aan te bevelen al op jonge leeftijd te vaccineren. Mogelijk is het effect van besmetting met (atypische) mycobacteriën een verklaring voor het feit dat de effectiviteit van het BCG-vaccin toeneemt naarmate de afstand tot de evenaar groter is.

Het vaccin wordt intracutaan toegediend, deze techniek wordt ook gebruikt bij de mantouxtest en sommige allergietesten. Toediening door het injecteren van het vaccin in de spier (intramusculair), zoals bij onder meer het DKTP-vaccin gebruikelijk is, leidt tot abcesvorming en lokale necrose van de spier. Het belangrijkste gebruik van BCG is voor vaccinatie tegen tuberculose maar het vaccin is ook matig effectief tegen lepra. Lepra wordt veroorzaakt door "Mycobacterium leprae". Het krijgen van een BCG-vaccinatie zal soms effect hebben op de mantouxtest: die wordt matig positief maar dat is ook afhankelijk van de BCG-stam die wordt gebruikt en de leeftijd waarop wordt gevaccineerd. Bij vaccinatie in het eerste levensjaar wordt de mantouxreactie meestal al snel weer negatief, als hij al positief wordt. Op latere leeftijd zal de mantouxreactie vaker positief blijven. Sommige BCG-vaccins geven ook vaker positieve mantouxreacties dan andere. Dit zegt overigens niets over het effect van de BCG. De gewoonte in sommige landen om maar te blijven vaccineren tot de mantoux opkomt is dan ook niet wetenschappelijk gefundeerd, een type IV-allergie heeft namelijk geen voorspellende waarde over de mate van de cellulaire immuniteit. Revaccinaties met BCG leiden niet tot een betere bescherming.

In 1976 was de eerste blaasinstillatie met BCG-vaccin voor de behandeling van oppervlakkige blaaskanker hetgeen momenteel doorgaans de effectiefste behandeling hiervoor is. Het antitumoreffect van BCG is al in 1929 beschreven. 

In de diergeneeskunde wordt het BCG-vaccin gebruikt om equïene sarcoïden te behandelen.



</doc>
<doc id="238030" url="https://nl.wikipedia.org/wiki?curid=238030" title="National Institutes of Health">
National Institutes of Health

De National Institutes of Health (NIH) zijn een instelling van de federale overheid van de Verenigde Staten. Het NIH bestaat uit een groot aantal instituten en centra. Deze leggen zich alle op geneeskundig onderzoek toe. In de verschillende instituten wordt naar de verschillende ziekten onderzoek gedaan, ieder instituut heeft zijn eigen specialisme. De verschillende centra zijn in de verschillende aspecten, die met de geneeskunde samenhangen, gespecialiseerd. Bijvoorbeeld in de informatietechnologie, toegespitst op de geneeskunde. De hoofdvestiging en de meeste andere instituten zijn in Bethesda, in de deelstaat Maryland, gevestigd.

De National Library of Medicine NLM, onderdeel van de NIH, is 's werelds grootste medische bibliotheek.



</doc>
<doc id="238052" url="https://nl.wikipedia.org/wiki?curid=238052" title="Cori-cyclus">
Cori-cyclus

De Cori-cyclus is de cyclus waarbij de spier melkzuur (ook lactaat genoemd) uitscheidt, die door de lever weer omgezet zal worden in glucose. Erytrocyten werken uitsluitend met deze cyclus bij hun energievoorziening, want zij bezitten geen respiratorische keten.

Bij actief werkende spieren wordt onvoldoende NADH geoxideerd via de respiratorische keten. Het ATP dat benodigd is voor de contractie, wordt dan geleverd door de glycolyseweg. Dit stelt NADH vrij in het cytosol, dat onvoldoende kan omgezet worden tot NAD+. Dit gebeurt via omzetting van het pyrodruivenzuur naar lactaat. Om aanzuring van de cel te vermijden wordt 

Pyrodruivenzuur, melkzuur en alanine worden door de spier uitgescheiden. Het alanine en melkzuur zal door de levercellen worden opgenomen en worden omgezet tot pyrodruivenzuur (enzym: melkzuurdehydrogenase), want de lever beschikt wel over voldoende zuurstof.


</doc>
<doc id="238232" url="https://nl.wikipedia.org/wiki?curid=238232" title="Hoefverzorging">
Hoefverzorging

Hoefverzorging gaat over de verzorging van de hoef van een hoefdier, zoals een paard. Naast de dagelijkse verzorging zoals uitkrabben en invetten gebeuren standcorrecties en beslaan meestal door een professionele hoefsmid. 

De hoef is een uitgroeisel of verlengstuk van de huid. Het is een bijzondere vorm van huid die bestaat uit verhoornde cellen. De hoef van een paard komt overeen met de nagel van andere zoogdieren. Bij de voeten van het paard gaat de opperhuid aan de hoornrand over in de hoef met de hoeflederhuid, waarbij de hoornige hoef dan de voortzetting van de opperhuid is en de hoeflederhuid de voortzetting is van de behaarde lederhuid. In de hoeflederhuid komen geen haarzakjes voor en ook geen smeerklieren, verder zo goed als geen zweetklieren (die zijn alleen nog aanwezig in de straallederhuid).
Afhankelijk van de plaats onder de hoornige hoef noemen we de hoeflederhuid zoom-, kroon-, wand-, zool-, straal- en steunsellederhuid. De drie eerstgenoemde liggen aan de voor- en zijvlakken van de hoef, direct onder het hoorn; de drie laatstgenoemde delen liggen aan de onderkant van de hoef, eveneens direct onder het hoorn. De lederhuid is voorzien van viltachtige vlokken. De wandlederhuid echter heeft plaatjes in plaats van vlokken. De hoeflederhuid die anders dan de hoornlaag en de opperhuid zenuwen en bloedvaten bevat, wordt ook wel aangeduid als “het leven”. Bij een vernageling (verkeerd geslagen hoefnagel) gaat de nagel niet alleen door het hoorn, maar ook door de hoeflederhuid. “Het leven” is dan geraakt.

De hoornschoen ziet er als één geheel uit maar wordt onderverdeeld in meerdere delen nl. hoornzoom, hoornwand, hoornzool, hoornstraal, hoornige steunsels, hoornige ballen, en de plaatjesrand of witte lijn. De hoornzoom bestaat uit elastische hoorn, dat de overgang vormt van de opperhuid naar de hoef. De hoornzoom is 1-2 cm breed, maar zet zich als dek- of glazuurlaag voort over de wand. Deze glazuurlaag bedekt ongeveer ¾ gedeelte van de wandvlakte. Bij beslagen hoeven is zij vaak weggeraspt. De verschillende delen van de hoef hebben een sterk uiteenlopend water- en vetgehalte (wand resp. 10% en 0,95%, zool 30% en 0,25%, straal 42% en 0,50%). Naarmate er meer water en vet in het hoornweefsel voorkomt is de elasticiteit groter. Bij een laag gehalte is het hoorn hard en brokkelig. Hoorn is zeer goed bestand tegen vreemde stoffen. Inwerking van ammoniak (NH), dat ontstaat door omzettingen van stoffen in de urine en strooisel, kan echter een probleem zijn. Door voortdurende inwerking van ammoniak lost het hoorn op, met als gevolg zachter weefsel. De straal is het meest gevoelig voor deze inwerking (veel contact en zacht weefsel), waardoor rotstraal kan ontstaan. Ook losse wanden, waarbij de hoef meestal langs de witte lijn splijt kunnen het gevolg zijn van de inwerking van ammoniak.

De hoefwand bestaat uit sterk verhoornde lagen huid, die in primaire en secundaire lamellen zijn gevouwen. De lamellen vormen een verbinding met de daaronder liggende lagen van de huid. Zowel in de hoornwand als in de hoefbalhoorn bestaat het weefsel uit tubulair hoorn (hoornpijpjes met een schors en een mergholte) als uit intertubulair hoorn (hoorn tussen de hoornpijpjes). Gedurende het proces van verhoorning treden er veranderingen op in de verbindingen tussen de cellen, die gevolgen hebben voor de mate van onderlinge beweging. De verhoornde cellen worden gevormd door celdeling van de cellen uit de kiemlaag van de kroonrand, waarbij de nieuw gevormde cellen steeds opschuiven. De kiemlaag ligt op de hoeflederhuid en wordt van daaruit gevoed. De kiemlaag is eigenlijk de onderste laag van de opperhuidcellen. De kiemlaag ligt in plooien (van de eerste orde) waarop weer kleine plooien (van de tweede orde) voorkomen. Vorming van nieuwe cellen leidt tot een beweging naar beneden, met gedurende dit transport een toenemende verhoorning. De precieze relatie tussen de verhoornde producten van de naar beneden bewegende hoefwand en het naar buiten bewegen van door lamellen gevormd weefsel is echter niet bekend. De hoornpijpjes worden gevormd door de kiemlaag van de kroonrand. Het weefsel tussen de pijpjes wordt gevormd door de hoornplaatjes van de wand. In totaal zijn er ongeveer 600 pijpjes van de eerste orde (uit plooien van de eerste orde), met elk weer ongeveer 100 pijpjes van de tweede orde (uit plooien van de tweede orde). Groei vindt plaats vanaf de kroonrand naar beneden. De primaire hoornpijpjes verhoornen gedurende het proces van uitgroei naar beneden. Dit is niet het geval bij de secundaire hoornpijpjes. Gedurende het proces van verhoorning neemt de hoeveelheid cystine (een aminozuur), en in mindere mate de hoeveelheid threonine en tyrosine toe. De hoeveelheid histidine daarentegen, wordt lager dan in de buitenste lagen van de huid. Gedurende de verhoorning neemt de hoeveelheid koolhydraten af. Dit zijn in de zachtere delen in hoofdzaak galactose- en in de harde delen glucose-/mannose-verbindingen met eiwitten. Gemiddeld bedraagt de hoorngroei ~6 mm per maand. De groei is trager gedurende perioden van kou, in een droge omgeving, en bij weinig beweging. Anders dan wel wordt aangenomen bestaat er geen verschil in sterkte tussen gekleurd en ongekleurd hoornweefsel. Door vervetting van het merg van de hoornpijpjes wordt de hoornige hoef beschermd tegen uitdrogen.
De hoornwand blijkt 6 keer harder te zijn dan de hoefbalhoorn. De effecten van endogene factoren, zoals biotine, zwavelhoudende aminozuren, seleen, en zink, en exogene factoren, zoals vocht, ammoniak, en gebruik van hoefolie, op de verschillende eigenschappen van hoornweefsel is niet goed bekend.

De voetas wordt, van voren gezien, gevormd door een denkbeeldige lijn door het midden van het hoefbeen, kroonbeen en kootbeen. De voetas behoort, zowel van voren als van opzij gezien, een rechte lijn te vormen. Wanneer dit niet het geval is spreken we, afhankelijk van de richting waarin de hoek wijst, van een naar voren of naar achteren gebroken voetas. De beenas is de denkbeeldige verticale lijn door kogel, pijp, voorknie of sprong en opperarmbeen of schenkel. De beenas moet van voren gezien een rechte lijn vormen en in hetzelfde vlak liggen als de voetas. De voet wordt “in balans” of vlak genoemd als de denkbeeldige dwarse lijn door de kroonrand evenwijdig loopt aan het grondoppervlak en loodrecht staat op het vlak door de voetas en de beenas. De hoek, die de teen van de hoef maakt met de bodem, behoort gelijk te zijn aan de hoek tussen voetas en bodem. Vóór bedraagt deze hoek ~45-50 graden en achter ~50-55 graden. Deze hoek kan worden gemeten met behulp van een hoefhoekmeter. De afstand tussen kroonrand en bodem (middenvoor gemeten) wordt wel teenlengte genoemd. Een te steile of te weke stand vergroot de kans op afwijkingen. Bij een rechte voetas moet niet worden geprobeerd de stand te wijzigen. Een rechte voetas moet wel altijd worden nagestreefd bij het bekappen. Veranderingen van de hoefhoek moeten geleidelijk worden uitgevoerd om het risico op blessures zo klein mogelijk te houden (~2-3 graden per 2 weken). De hoef behoort vlak te zijn. Dit betekent dat de binnen- en buitenwand een gelijke lengte hebben.

Bij varkens en kippen is een gunstig effect vastgesteld van het verstrekken van extra biotine in het rantsoen op de klauwkwaliteit respectievelijk de kwaliteit van de huid. Naar aanleiding daarvan zijn ook bij paarden verschillende experimenten met biotine uitgevoerd. 
Biotine is een vitamine uit de B-groep (vitamine H) en maakt deel uit van verschillende enzymsystemen. Het is een vitamine nodig voor groei, botontwikkeling, voortplanting en voor de stofwisseling van de huid (intact houden van de huid). Het werkingsmechanisme van biotine in relatie tot de hoornkwaliteit is niet duidelijk. Mogelijkerwijs beïnvloedt het de hoeveelheid keratine moleculen in het hoorn. De beschikbaarheid van biotine in het rantsoen is in een groot aantal voedermiddelen (tarwe, gerst, haver) beperkt. Vers gras is een goede biotine bron, evenals lucernemeel, melasse, grondnotenschroot, raapzaadschroot en biergist.

Het verstrekken van biotine in hoeveelheden van 15 mg per dag aan rijpaarden of 5 mg per 100-150 kg lichaamsgewicht aan verschillende rassen (koud- en warmbloeden) leidde tot een grotere hardheid van de hoornwand. De resultaten ten aanzien van de groeisnelheid waren niet eenduidig. Zowel een snellere als een niet veranderde groei is beschreven. In de winter werd een tragere groei gezien dan in de zomer (een verschil van 1-2 mm/28 dagen). Een probleem bij het beoordelen van beide hier genoemde experimenten is dat in het ene geval wel is gewerkt met proef- en controlegroepen maar de duur van de proef beperkt was tot een periode van 10 maanden. Ondanks de trage groei van hoornweefsel werd al een verschil vastgesteld na 2 maanden, zodat het lijkt alsof er al een grotere hardheid is ontstaan voordat met het verstrekken van biotine is begonnen. In het andere geval is bij de proefopzet niet bij alle groepen paarden gebruikgemaakt van proef- en controlegroepen. Hierdoor zijn de veranderingen moeilijk toe te schrijven aan het verstrekken van biotine. Onderzoek bij varkens geeft echter een duidelijk en specifiek effect aan van biotine op de hardheid van hoorn. De hoornwand wordt harder, terwijl de balhoorn zachter wordt. De verschillen in chemische samenstelling van beide onderdelen van de hoefwand spelen hierbij waarschijnlijk een rol.

Elke 6-8 weken behoort een paard te worden bekapt en, in geval van beslag, de ijzers te worden verlegd of vernieuwd. In de draf- en rensport worden de paarden elke 2-4 weken de ijzers verlegd of vernieuwd. Hoewel steeds rechte voet- en beenassen worden nagestreefd, moet toch bij elk paard worden beoordeeld wat de beste stand van hoef en been is voor dat individuele paard. In rust en in beweging moeten de hoeken aan het been van voren, van opzij, en van achteren worden beoordeeld om de best mogelijke keuze te kunnen maken. Van voren wordt beoordeeld of de voet vlak op de grond staat. Dit is het geval als een dwarse lijn door de kroonrand een rechte hoek maakt met het grondoppervlak en loodrecht staat op de verticale beenas. Van opzij wordt gekeken of de wand hol of bol is en of er ringen op de hoef zijn gevormd. De voetas wordt tevens beoordeeld (recht, naar voren gebroken, naar achteren gebroken). Van achteren wordt gekeken naar de vorm (is er sprake van samengetrokken hielen?), de hoogte en de symmetrie van de hielen. De genoemde aspecten worden ook in beweging beoordeeld. Het accent ligt dan echter op de wijze van vrijkomen van de grond en de wijze van neerzetten van de voet. Dit is het best te beoordelen op een harde, vlakke ondergrond zoals stenen of asfalt. Bij een goed gebalanceerde voet komen de hielen van de hoef gelijktijdig op de grond en rolt de voet in het midden over de teen.

Voor het bekappen wordt de hoef ontdaan van ongerechtigheden zoals mest, zand, stro etc. Daarna wordt eerst de teen op lengte gebracht (knippen, kappen) en ten slotte wordt de rest van de hoef aangepast aan de gewenste stand. De teen wordt ingekort tot het punt waar de witte lijn zacht en elastisch wordt (gaat iets uitpuilen). Bij paarden die zonder beslag blijven kan de teen van voren iets worden bijgevijld, zodat vanaf een punt juist voor de wittelijn een hoek wordt gevormd van 45 graden. Hierdoor rolt de voet gemakkelijker over de teen. De lengte van de teen behoeft speciale aandacht. Om de teenlengte van beide hoeven gelijk te houden moet eigenlijk gebruik worden gemaakt van een meetlatje. Het blijkt moeilijk om de lengte op het oog goed te schatten. Vooral bij hoeven met een verschillende kleur blijkt het niet eenvoudig de lengte gelijk te houden. De niet gepigmenteerde hoef wordt meestal langer gehouden dan de donkere andere zijde (tot 2.5 cm).

Na het bekappen wordt het resultaat ook in beweging beoordeeld. De hoef is vlak en in balans als bij het neerkomen een enkel “stevig” geluid wordt gehoord. Bij een hoef die niet in balans is wordt een tweeslag gehoord.

Het paard wordt op beslag gezet voor het voorkomen van een te sterke slijtage van de hoef of voor het corrigeren van stand en/of gangen. Na het bekappen wordt een passend hoefijzer uitgezocht. Het ijzer moet goed aansluiten bij de hoef en naar achteren ~0.5 cm langer zijn dan de hoef en de takken van het ijzer behoren in het achterste deel van de hoef ~0.1-0.2 cm buiten de hoef uit te steken. Het ijzer moet altijd worden aangepast aan de voet en niet andersom. Het ijzer wordt zo op de hoef gelegd dat de lip recht naar voren wijst. Bij een normale hoef kan dit worden gedaan door het ijzer te centreren met behulp van de punt van de straal. Bij een Franse stand of bij een toontreder kan dit niet en moet rekening worden gehouden met de standafwijking, waardoor de lip van het ijzer meer naar binnen, respectievelijk naar buiten ligt dan de punt van de hoef.

Het ijzer kan warm of koud worden aangebracht. Warm beslaan maakt het iets gemakkelijker het ijzer goed passend aan te leggen. Het mag echter nooit “passend” worden gemaakt door het in de hoef in te branden.

Na het passend maken van het ijzer kan het worden vast genageld. In het algemeen is gebruik van zes nagels voldoende. Soms worden acht nagels gebruikt. De nagels worden aangebracht in de voorste helft van de hoef om het hoefmechanisme zo min mogelijk te belemmeren. De achterste nagel kan voor in de buitentak op de helft en in de binnentak 0.5 cm voor de helft van de hoef worden aangebracht. Door de iets geringere uitzetting van de achterhoeven kunnen de achterste nagels hier iets verder naar achteren worden aangebracht (buitentak iets over de helft en in de binnentak op de helft). Welke nagel het eerst wordt aangebracht maakt niet veel uit, als er maar voor wordt gezorgd dat het ijzer niet te ver naar binnen of naar buiten ligt nadat de eerste nagel is aangebracht. De kop van de nagel moet na het aanbrengen nog 1-2 mm onder het ijzer uit steken. Als de kop te klein is en geheel in de rits is verzonken kan er te weinig spanning op worden aangebracht en ligt het ijzer snel los. Bij een dunne hoefwand of door een plotselinge beweging van het paard kan bij het aanbrengen van een nagel de lederhuid worden geraakt (vernageling). De nagel moet worden verwijderd en opnieuw (beter) worden aangebracht. Het is verstandig de eigenaar hiervan op de hoogte te brengen en te wijzen op mogelijke complicaties. Na het aanbrengen wordt de nagel omgeslagen. Nadat alle nagels zijn aangebracht worden ze stevig aangeslagen en omgehaald door de tang onder de omgebogen nagel te houden en zachte hamerslagen op de kop te geven. Daarna worden de nagels zo ver afgeknepen dat nog voldoende overblijft voor het omnieten. Er wordt een stukje uit de wand genomen om de niet verzonken te kunnen aanbrengen. Na het aanbrengen van de ijzers wordt in rust en in beweging beoordeeld of het geheel passend is. 

Na het bekappen moet worden gelet op de volgende punten:

Als er een ijzer is aangebracht komen daar de volgende punten bij:

"Zie hoefijzer"

Voor bepaalde doelen zijn zware ijzers gewenst, een voorbeeld is het beslag van tuigpaarden. Deze paarden lopen op concoursen met zwaar beslag, zodat zij de benen hoog optillen en hierdoor meer knieactie vertonen. Ook bij dravers is gewicht erg belangrijk. Meer gewicht in de teen zorgt ervoor dat het been verder wordt weggedragen, wat zich uit in extra lengte in de passen. Ook de vorm van de baan door de lucht verandert. Bij toevoeging van gewicht zal de voet sneller omhoog gaan en verder voor het paard uitgezet worden.

Gewicht is ook erg belangrijk voor de balans van het paard. Als aan de ene kant van de hoef iets meer gewicht zit dan aan de andere kant, dan zal tijdens de arbeid die het paard verricht het been niet gelijk worden belast. Dit kan de oorzaak zijn van blessures. Ook de sportprestaties kunnen hierdoor worden beïnvloed. Tijdens een dressuurproef moet een paard volledig in balans zijn, omdat anders het paard samen met de ruiter niet goed kan presteren. Ook in de draverijen is balans erg belangrijk, omdat een draver erg hoge snelheden moet ontwikkelen. Bij het draven op hoge snelheid gaat elk onbalans ten koste van de snelheid en dus van de prestatie. Soms is het echter noodzakelijk dat er gewicht wordt aangebracht aan een kant van een hoef, omdat blijkt dat het paard beperkt wordt in snelheid door onbalans. Dit in onbalans gaan hoeft dan niet het geval te zijn als het paard rustig loopt. Het kan een gevolg zijn van een afwijking in de stand van het been die normaal niet gezien wordt, maar pas bij hogere snelheden naar voren komt. Dit kan door extra gewicht aan het ijzer worden gecorrigeerd.

Helaas gelden er voor hoefijzers een heleboel nadelen. Hieronder staan de belangrijkste, kort samengevat:

Misschien is het niet juist bekappen of beslaan van paarden wel de meest gebruikelijke oorzaak van kreupelheid. In het algemeen kan er sprake zijn van het in stand houden of wijzigen van rechte voet- en beenassen en van het vlak houden van de voet bij de hoefverzorging. Elke afwijking van de “normale” situatie betekent afwijkende krachten op alle delen van het been gedurende het neerkomen, de stand fase en het het over de teen rollen van de voet. Ook een afwijkende beweging zal het gevolg zijn. De indruk bestaat dat te vaak een poging wordt gedaan de voet aan te passen aan “het ideaal”, waarbij dat “ideaal” niet aansluit bij wat uit het oogpunt van het paard het meest gewenst is. Zo kan het streven naar “meer verzenen” snel uitlopen op een naar voren gebroken voetas. Bij het streven naar vergroting van de paslengte en de snelheid wordt het omgekeerde, lage verzenen (met een lange teen) en een naar achteren gebroken voetas, wel gezien bij de volbloed. 

Een voet wordt "in balans" genoemd als de voet vlak neerkomt op de grond en het gewicht van het paard gelijkelijk is verdeeld over de voet. Dit kan uiteraard niet bij alle voeten worden gerealiseerd. Van belang is tevens dat de hoef samengedrukt kan worden waar grote druk wordt uitgeoefend en uit kan zetten waar dat niet het geval is. Dit mechanisme maakt dat de stand hoef en been veranderen onderinvloed van de krachten die er bij beweging op worden uitgeoefend. Als bijvoorbeeld bij het bekappen de mediale wand langer wordt gehouden dan de laterale wand en de dwarse lijn door de kroonrand niet meer evenwijdig loopt met de grond en niet meer loodrecht staat op de verticale beenas, dan komt bij het neerzetten van de voet de mediale wand eerder op de grond dan de laterale wand. De mediale wand wordt samengedrukt terwijl de laterale wand nog geen druk ondervindt en door het verplaatsen van krachten door de voet juist uitzet. In de loop der tijd wordt de mediale wand steiler en de laterale wand minder steil. Van achteren gezien zal de mediale wand hoger zijn dan de laterale wand. De niet gelijkmatige verdeling van de krachten leidt tot een nog sterker afwijkende stand en een grotere kans op overbelasting op de plaatsen waar de grootste krachten worden uitgeoefend. Uiteindelijk zal de binnenwand zelfs naar binnen gaan krullen, terwijl de buitenwand steeds minder steil zal worden. Het vlak houden van de voet is bij het bekappen niet altijd even eenvoudig. De hoef is bij de verzenen zachter dan bij de teen. Hierdoor kan het gemakkelijk gebeuren dat bij het raspen meer weefsel wordt weggehaald op plekken met zachte hoorn dan van plaatsen waar de hoorn een hardere structuur heeft. Het weghalen van te veel weefsel bij de verzenen heeft een naar achteren gebroken voetas tot gevolg. Een rechtshandige hoefsmid zal vaak meer druk op de rasp uitoefenen bij het behandelen van de laterale hiel van het linker voorbeen en de mediale hiel van het rechter voorbeen. Het gevolg zal weer zijn dat de voet niet "in balans" is.

Ook het niet correct beslaan kan de oorzaak zijn van kreupelheid en/of het in stand houden van een afwijkende voet. Een ijzer behoort de normale functie van de hoef zo min mogelijk te belemmeren. Door het nagelen van het ijzer ontstaat er altijd een belemmering van het hoefmechanisme. Naarmate er minder nagels worden gebruikt en de nagels verder naar voren worden aangebracht is de belemmering geringer. Het steven is om met een zo klein mogelijk aantal nagels het ijzer stevig te bevestigen. Om het ijzer goed onder de hoef te bevestigen zijn 6 nagels veelal voldoende. In uitzonderingsgevallen zal het nodig zijn een groter aantal te gebruiken. Gebruik van een te groot aantal nagels kan leiden tot een aan de achterkant samengetrokken hoef.
De plaats waar de nagels door de wand heen komen is van belang voor de kwaliteit van de hoef en de kans op kreupelheid. Een te kleine afstand tot de hoefrand betekent een vergrote kans op het splijten van de hoefwand. Worden de nagels te hoog aangebracht dan is de kans op kreupelheid vergroot door een te kleine afstand tussen de nagels en de lederhuid. 

Een vaak gemaakte fout is het aanbrengen van een te klein ijzer. Het is gemakkelijker de hoef aan het ijzer aan te passen dan omgekeerd. Ongelukkigerwijs verkleint het draagoppervlak bij een kleiner hoef met als gevolg een vergroting van de krachten die per cm2 op de hoef worden uitgeoefend en een grotere kans op overbelasting. Te smalle ijzers laten een goede werking van het hoefmechanisme niet toe. Te korte ijzers bevorderen afwijkingen achter in de hoef, zoals ondergeschoven verzenen. Het gewicht van het ijzer moet zo klein mogelijk zijn om de normale beweging zo weinig mogelijk te verstoren. Een zwaarder ijzer wordt vaak gekozen omdat het langer meegaat. Dit is toch verkeerde zuinigheid. Meer gewicht maakt de kans op blessures groter. Vooral als het paard vermoeid wordt. Uiteraard kan het voor het corrigeren van de gangen nodig zijn een iets zwaarder ijzer te kiezen. Altijd moet echter worden gestreefd naar een ijzer dat geschikt is voor het doel. Bij beslag moet elke 4-6 weken worden bekapt. Een ijzer dat het net die tijd uithoudt is voldoende en zal dan een minimale belasting voor het paard betekenen. Bij gladheid door sneeuw en ijs wordt soms gebruikgemaakt van kalkoenen onder het ijzer. Ook dan moeten voet- en beenassen niet worden aangetast. Bij gebruik bij paarden die snel moeten wenden betekent het gebruik van kalkoenen altijd een vergroting van de belasting van het been en een grotere kans op blessures.

De meest voorkomende fout bij het aanbrengen van beslag is misschien wel het niet goed centreren van het ijzer. Dit bevordert niet alleen een afwijkend afrollen van de beweging, maar ook tot het optreden van hoefscheuren, verbening van de hoefkraakbeenderen, en fracturen.

Het is verstandig dat er bij het beoordelen van het beslag door de eigenaar wordt gelet op:

Het doel van correcties is een vlakke voet van lateraal naar mediaal en rechte voet- en beenassen. Sommigen bevelen correcties aan met het doel de voet vlak op de grond te laten komen. Anderen geloven dat het een rechte as van lateraal naar mediaal beter is en de voet niet vlak op de grond komt. De gedachte achter het streven naar een gelijkmatige slijtage is het voorkomen van een ongelijkmatige belasting bij het neerkomen van de voet. Een paard dat bodem-nauw en toontredend is land op de buitenkant van de voet. Als de buitenkant wordt bekapt zodat de voet vlak landt is de voet veelal aanzienlijk uit balans (met een lage buitenwand). Bij het neerkomen zal nu de belasting in de delen boven de hoef groter zijn aan de binnenkant, ondanks het feit dat de hoef vlak op de grond komt. Dit zou een groter kreupelheidrisico kunnen zijn dan wanneer de voet recht wordt bekapt en scheef op de grond komt. De redenering dat juist het scheef op de grond komen de grootste belasting is voor het been aan de kant waar de voet het eerst neer komt kan ook worden volgehouden. Hoewel beide benaderingen tegenstrijdig lijken kan er een gemeenschappelijk uitgangspunt worden geformuleerd als we de gevallen van een afwijkende beenstand en van een correcte beenstand met een afwijkend verzorgde hoef afzonderlijk beoordelen. Bij een afwijkende beenstand zou het dan gunstiger zijn de voet vlak te laten neerkomen (gelijkmatige slijtage) en bij een afwijkende hoef door bekappen zou het beter zijn de assen recht te maken en de voet scheef op de grond te laten neerkomen. 

De wand waar de voet op landt zal laag zijn en de andere kant moet worden ingekort om de voet in balans te krijgen (met rechte assen). Bij een bodem-nauw, toontredend paard of een bodem-nauw paard met Franse stand is de buitenwand veelal te sterk afgesleten. Er moet een stuk van de binnenwand worden afgehaald om de voet in balans te krijgen. Elk deel van de wand dat te vlak wordt en naar buiten gaat moet worden afgeraspt aan de buitenkant. Na verloop van tijd zal er weer een normale hoefvorm ontstaan. 

Bij beslag zal de slijtage het grootst zijn op de plaats waar de belasting het grootst is. Direct na een belasting zal het zwaarst belaste deel van het ijzer een hogere temperatuur hebben dan de andere delen. Zolang nog correctie mogelijk is moet worden gestreefd naar een vlakke hoef. Bij oudere paarden wordt een evenredige belasting van de hoef nagestreefd, met als gevolg een gelijkmatige slijtage. Een evenredige belasting kan worden bereikt door bij het bekappen daar weefsel weg te halen waar de grootste slijtage is ("waar het slijt kappen").

Bij een bodem-wijde, Franse stand is de voet niet vlak (dat wil zeggen van buiten naar binnen uit balans), omdat het paard de binnenwand van voor tot achter te sterk afslijt. De voet rolt over aan de binnenkant en landt op de binnenhelft van de hoefwand. Correctie vindt plaats door de buitenwand in te korten. Ook als er geen ijzer wordt gebruikt kan door regelmatig raspen deze stand worden gecorrigeerd. Er wordt getracht voet en been beter onder het paard te brengen. En een betere gewichtsverdeling te realiseren.

Dit is een slechte stand die wordt verergerd door de hoefverzorging die normaliter wordt gegeven aan een bodem-wijde, Franse stand. De voet landt op de buitenwand en rolt over de teen aan de buitenkant. De voet wordt in balans gebracht door de binnenkant te laten zakken. 

De buitenkant van de voet is sterker afgesleten en de voet rolt over aan de buitenkant van de teen. Correctie vindt plaats door de binnenkant in te korten.

De binnenwand is lager omdat de voet op dit gebied landt. Door de binnenwand steeds iets te verhogen kan er worden gecorrigeerd.

Dit is één van de meest voorkomende afwijkingen van de volbloed in training. De opvatting heerst dat de paslengte en de snelheid kan worden vergroot door deze stand na te streven. De afwijkende mechanische belasting maakt het echter waarschijnlijk dat de nadelen (een groter blessure risico) groter zijn dan de voordelen. Correctie vindt plaats door de teen in te korten en de verzenen te sparen (egg-bar ijzer, aluminium ijzer met een swedge).

De aan de achterkant vernauwde hoef wordt vaak gezien bij paarden met een voet die niet in balans is, niet is verzorgd, lange tenen heeft, lage verzenen, en bij een chronische kreupelheid. Samengetrokken verzenen ontstaan door een slechte beenstand, kreupelheid of een slechte verzorging. Het wordt zelden beschouwd als een oorzaak van kreupelheid. Correctie moet altijd uitgaan van de oorzaak van de afwijking. Door de verschillende mogelijke oorzaken moet eerst een goede diagnose worden gesteld. Daarna kan een keuze worden gemaakt voor de vorm van correctie. In het algemeen wordt gestreefd naar het bevorderen van het hoefmechanisme, eventueel met behulp van een pantoffelijzer.

Hierbij raakt de binnenkant van de hoef van een been de binnenkant of de onderkant van de hoef van het andere been. In de bewegingsfase komen de benen te ver naar binnen, waardoor contact ontstaat. De meeste paarden hebben voor een Franse stand. Beslag om deze stand te corrigeren kan worden gebruikt. Op de binnentak van het ijzer kan een trailer worden aangebracht, waardoor dit deel iets eerder met de grond in contact komt. En de teen iets naar binnen wordt gedraaid. Ook met behulp van een vierkant teen ijzer kan worden bevorderd dat de voet in het midden over de teen gaat. Achter kan een korte trailer op de buitentak worden gebruikt. De binnentak wordt verkort en geleidelijk dunner gemaakt van teen naar hiel. Een ijzer met een half ronde binnentak en een buitentak met een swedge kan worden gebruikt voor correctie. De swedge wordt op de buitentak gebruikt voor het wijder maken van de gangen van pacers, en op de binnentak voor het nauwer maken van de gangen van dravers.

In draf raakt de teen van het achterbeen de onderkant van de hoef van het voorbeen. De voorvoet gaat te laat over de teen. Bij overreaching stapt het achterbeen op de achterkant van de voorhoef. Het achterbeen komt iets eerder van de grond dan bij forging. De bouw van het paard is predisponerend voor de afwijking (kort lichaam, lang achterbeen, kort voorbeen). Bij jonge paarden met correct beenwerk kan het gezien worden bij vermoeidheid en te weinig ontwikkelde spieren.
Correctie bestaat uit het sneller over de teen laten gaan van het voorbeen en het verkorten van de pas van het achterbeen. De hiel van het voorbeen en de teen van het achterbeen worden ingekort om contact te vermijden. 

Als een paard aan zijn ellebogen zit gaat de voet snel over de teen en buigt de voorknie gemakkelijk als de voet van de grond komt. Bij dravers kan het halfronde ijzer worden vervangen door een vlak ijzer. In een aantal gevallen is dit al voldoende om het euvel net te voorkomen. De hoefhoek kan iets worden verkleind en de teen kan iets langer worden gelaten, waardoor de voet later over de teen rolt. Ook met behulp van een ijzer met een swedge kan het iets later afrollen worden bewerkstelligd.

Hierbij raakt het paard met de hoef ergens de binnenkant van een been aan de andere kant. Het wordt veel gezien bij paarden met een smalle borst en bij een koehakkige stand.




</doc>
<doc id="238501" url="https://nl.wikipedia.org/wiki?curid=238501" title="Uittreding (parapsychologie)">
Uittreding (parapsychologie)

De term uittreding, ook wel astrale projectie genoemd, wordt gebruikt als term voor een paranormaal verschijnsel waarbij het zogenaamde astraallichaam of ook wel ziel genoemd, uit het lichaam zou treden. De ziel zou het lichaam verlaten en bewust door verschillende aardse en astrale dimensies 'reizen'. Het uittreedproces gaat gepaard met diverse fysieke en astrale sensaties als het horen van suizingen en knallen, een tintelend en 'los' gevoel in het lichaam en erotische prikkeling van de chakra's.

De Amerikaan Robert Monroe, die zijn eigen ervaringen hiermee beschreef, bracht het verschijnsel met zijn boeken voor het eerst voor een groot lezerspubliek. Hij was lange tijd de bekendste schrijver op het gebied van uittredingen hoewel Monroe niet de eerste en enige was die over uittredingen schreef. In Nederland schrijft onder anderen Sten Oomen over uittredingen.

Uittredingen zijn in zekere zin verwant aan lucide dromen, aangezien beide fenomenen gepaard gaan met een sterk bewustzijnsgevoel. Uittredingen behoren echter tot het domein van de niet altijd serieus genomen parapsychologie, terwijl de lucide droom een door de wetenschap aanvaard fenomeen is.

Gebruikers van bepaalde hallucinogene (vooral dissociatieve) drugs melden ook ervaringen van uittreding tijdens hun trip.

Een bijna-doodervaring (BDE) zou als een uittreding met een tijdelijk karakter begrepen kunnen worden terwijl de dood als een uittreding met permanent karakter verondersteld kan worden.

Hoewel zij die een uittreding ervaren hebben er vaak van overtuigd zijn dat hun ervaring 'echt' is, bestaat er geen algemeen aanvaard wetenschappelijk bewijs dat uittredingen ook daadwerkelijk plaatsvinden. Sommige wetenschappers veronderstellen dat het gaat om een bijkomend verschijnsel van een verstoorde temporalekwabfunctie in de hersenen. 

Ook slaapverlamming geldt als een mogelijke wetenschappelijke verklaring voor het fenomeen. Deze slaapstoornis gaat vaak gepaard met realistische hallucinaties, waarbij men soms het gevoel heeft het lichaam te verlaten. Ook de andere fysieke sensaties die men ervaart tijdens een uittreding (suizingen, tintelingen, vibraties, ... ), komen sterk overeen met de hallucinaties die zich bij slaapverlamming kunnen voordoen.

Door elektrische prikkeling van de gyrus angularis blijkt het mogelijk om gevoelens van uitreding op te wekken. In 2004 ontdekte een Zwitserse onderzoeksgroep dit bij toeval, toen ze epilepsiepatiënten elektroden hadden geïmplanteerd in hun zoektocht naar de oorzaak van epilepsie. Later onderzoek bevestigde deze waarneming. Zo werd in november 2007 ook de hersenactiviteit in kaart gebracht tijdens een op deze wijze kunstmatig opgewekte 'out-of-body experience'. Het verschijnsel werd uitgelegd als een buitenlichamelijke gewaarwording die ontstaat wanneer onze hersenen er niet langer in slagen om onze zelfwaarneming, tastzin, gezichtsvermogen en evenwichtszin met elkaar te integreren. Mensen die wel in het astrale lichaam geloven, zeggen dan vaak dat men met de hersenen een soort van poort maakt en dat slechts het door de poort lopen de eigenlijke uittreding is.

Het blijkt ook mogelijk om de gevoelens van uittreding in een experiment kunstmatig op te wekken in gezonde proefpersonen door verandering van het visueel perspectief.

Door mensen die beweerden een uittreding gehad te hebben tijdens een operatie werden tekens en objecten die zodanig aangebracht waren dat zij van onderen niet zichtbaar waren en die ook niet aan de betreffende persoon bekend waren in alle gevallen niet waargenomen, ondanks het feit dat men beschreef wat men van bovenaf allemaal waarnam. Hieruit kan de conclusie getrokken worden dat daadwerkelijke uittreding niet plaatsvond.



</doc>
<doc id="238531" url="https://nl.wikipedia.org/wiki?curid=238531" title="Lucide droom">
Lucide droom

Een lucide droom is een droom waarbij de dromer zich bewust is van het feit dat hij droomt. Het begrip 'lucide droom' wordt toegeschreven aan de Nederlandse psychiater en schrijver Frederik van Eeden die het in een artikel getiteld "A Study of Dreams" voor het eerst gebruikt zou hebben. Met de term 'lucide' verwees hij naar de heldere staat waarin de dromer zich bevindt. Sommigen wijzen er op dat Marquis d'Hervey de Saint-Denys er in 1867 al een studie over heeft doen verschijnen.
Luciditeit begint meestal midden in een gewone droom als de dromer zich ineens realiseert dat zijn ervaringen niet echt zijn, meestal nadat er iets onmogelijks of ongebruikelijks gebeurt (vliegen bijvoorbeeld). Sommige mensen worden lucide zonder duidelijke aanwijzing. De mate van luciditeit kan variëren. Bij een hoge mate van luciditeit heeft de dromer in de gaten dat de gebeurtenissen zich in zijn hoofd afspelen, dat er geen echt gevaar dreigt, dat hij in werkelijkheid in bed ligt en ieder moment wakker kan worden. Bij een lage mate van luciditeit is de dromer zich bewust genoeg om de gebeurtenissen te sturen, maar onvoldoende om zich te realiseren dat ze niet echt zijn. Lucide dromers beschrijven hun dromen vaak als spannend, kleurrijk en fantastisch. Sommigen beschouwen het als een spirituele ervaring en beweren dat het hun leven en hun visie op de wereld heeft veranderd. Lucide dromen blijven de dromer beter bij dan andere soorten dromen, zelfs beter dan nachtmerries. Stephen LaBerge, een bekende onderzoeker van lucide dromen, heeft mensen die doelbewust lucide dromen nastreven 'oneironauten' genoemd (droomreizigers). Ofschoon hij zich er op laat voorstaan dat hij degene is die voor het eerst met het fysiologische bewijs kwam van lucide dromen, strookt dit niet met de werkelijkheid. De Engelse onderzoeker Keith Hearne deed het namelijk eerder, doch diens bevindingen bleven hangen binnen een besloten netwerk. In 1981 publiceerde LaBerge een studie waaruit bleek dat mensen tijdens hun droom via oogsignalen aan konden geven dat ze lucide waren. De oogsignalen en hersengolven werden via elektrodes geregistreerd, en sindsdien is lucide dromen een wetenschappelijk geaccepteerd verschijnsel.

Er zijn veel onduidelijkheden over lucide dromen, net zoals er over het normale droomproces ook nog veel vragen onbeantwoord zijn. Vanwege het gebrek aan kennis over dit onderwerp, is het moeilijk te bepalen of lucide dromen al dan niet de positieve werking van dromen tegengaan. Er zijn geen gevallen bekend waarbij het lucide dromen gezorgd heeft voor psychische stoornissen. Het is immers vrijwel onmogelijk om alleen maar lucide dromen te hebben, en ook wanneer men op regelmatige basis lucide dromen heeft, blijft het grootste deel van de dromen doorgaans non-lucide.

Velen zeggen in hun kindertijd lucide dromen gehad te hebben. Deze dromen zijn echter moeilijk bewust op te roepen. Om dit te vergemakkelijken, hebben enkele universiteiten en Stephen Laberge een aantal verschillende technieken ontwikkeld.

Het is in eerste instantie belangrijk je dromen te herinneren, anders weet je niet of je al dan niet een lucide droom gehad hebt. Een goede manier om de droomherinnering te verbeteren, is het bijhouden van een dromenboek: een boek waarin men zo veel mogelijk dromen of delen ervan noteert. Het is belangrijk om dit boek naast het bed te laten liggen, omdat de herinnering meestal snel weer verdwijnt na het wakker worden. Het helpt om na het ontwaken even de ogen te sluiten, stil te blijven liggen en zo veel mogelijk droomherinneringen naar boven te halen.

Bij deze techniek neemt de dromer voor het slapen gaan een beeld in gedachten waarover hij wenst te dromen. Hij probeert in slaap te vallen met die gedachte in het hoofd en met de intentie om droomtekens te herkennen.

Deze techniek wordt vaak gebruikt door gevorderde lucide dromers. Het is lastig om onder de knie te krijgen, maar als het lukt, is de kans op een lucide droom zeer groot. Bij de WILD-techniek gaat de dromer rechtstreeks van de wakkere staat naar de droomstaat. Tussen het in slaap vallen en het dromen zit de hypnagogische staat. Als de dromer tijdens deze staat bewust kan blijven, kan hij daarna bewust een droom beginnen. Deze techniek is het makkelijkst uit te voeren als je een kwartiertje wakker bent geweest na enkele uren geslapen te hebben of voor een middagdutje. Bij deze techniek probeert de dromer vaak bewust te blijven door zich ergens op te concentreren (tellen, zich voorstellen dat men de trap af loopt, etc.). Tijdens de overgang naar het slapen worden de vage vlekken die je ziet duidelijker en hoor je (vaak) vreemde geluiden. Na een tijdje worden de vlekken sterker en duidelijker waardoor er een beeld ontstaat en dan kun je je droom "binnenstappen". Tijdens deze fase is er een goede kans dat de dromer in een toestand van slaapverlamming komt.

Andere technieken tot het beleven van lucide dromen.

De techniek van autosuggestie toepassen. Voor het slapen gaan, tijdens de eerste fase van de slaap vertelt de persoon tegen zichzelf dat deze zich bewust wilt worden van het moment dat de droom begint. Het is heel belangrijk om in de autosuggestie ook te suggereren dat men niet wil wakker worden maar verder wil dromen en besturen. Het lucide dromen zal niet zomaar na de eerste keer van autosuggestie in gang worden gebracht. Afhankelijk van persoon tot persoon zal het enkele dagen of weken kunnen duren. Vanaf het moment dat men dit onder de knie heeft kan het zich elke dag voordoen. Na de droom heeft men alle mogelijkheden die men zelf kiest, wakker worden en de droom noteren of gewoon doorslapen. Men kan ook in de eerste paar minuten van het wakker worden de droom herinneren en opschrijven. De droom in je gedachten houden leidt dikwijls tot het verlies van de gegevens. In de lucide droom krijgt men volledige controle over de droom, men kan daar alles beleven wat men echt wil beleven. Het is een hallucinante ervaring die geen betekenis heeft maar leuk is. Voor de persoon die meer weet van de werking van het brein kan dit tot vele verklaringen leiden van de eigen gedachten en dagelijkse werking en handelingen. 

Elektronisch aanzetten van de lucide droom.

De droom gaat in tijdens de REM fase. Een slaapmasker dat voor de ogen wordt geplaatst en de REM fase of de bewegingen van ogen herkent met IR (infrarood) geeft een licht led signaal zodat de dromer weet dat de droom bezig is. Weerom houdt de persoon zichzelf in slaap en het lucide gebeuren kan van start gaan. Deze maskers waren vroeger op de markt verkrijgbaar en na opzoeken kan je deze nog steeds vinden. http://www.sleepwithremee.com/ opgepast deze herkent geen REM, Novadreamer of de Remdreamer. Een aanrader is nog steeds autosuggestie, die heb je uiteindelijk toch nodig om te blijven slapen.

Het belangrijkste aspect van lucide dromen is het beseffen dat men droomt. Daarom helpt het om bij het zien van een droomteken een realiteitstest uit te voeren. Droomtekens zijn aanwijzingen dat men aan het dromen is, waarbij het meestal gaat om situaties die in werkelijkheid onmogelijk zijn. Deze droomtekens worden vaak in vier categorieën ingedeeld:


Hoewel deze situaties vaak absurd zijn, beseft men meestal niet dat men droomt. Het logische redeneringsvermogen werkt tijdens een droom immers minder sterk dan wanneer men wakker is. Om deze droomtekens toch op te merken, kan men realiteitstesten uitvoeren. Dit is een veelgebruikte, gemakkelijke techniek, waarbij men een bepaalde actie uitvoert waaraan men kan merken of men al dan niet droomt. Een aantal voorbeelden van veelgebruikte realiteitstesten, zijn de volgende:

De theorie achter deze dingen is dat als je gedurende de dag regelmatig realiteitstesten doet, je dit automatisch ook in je droom zult doen waardoor je lucide wordt omdat je beseft dat er iets niet klopt.

Behalve op absurde situaties, kun je ook letten op persoonlijke droomtekens: objecten, dieren of personen die opvallend vaak voorkomen in je dromen. Je kunt die terugkerende thema’s ontdekken door een dromenboek bij te houden. Als je zo’n persoonlijk droomteken opmerkt, kan je ook een realiteitstest uitvoeren.

Eén van de problemen die voorkomen bij mensen die lucide dromen willen ervaren, is het vroegtijdig ontwaken en dus het eindigen van de droom. Dit kan frustrerend zijn, zeker nadat ze tijd gestoken hebben in het lucide worden. Stephen LaBerge stelde twee manieren voor om een lucide droom te verlengen: ronddraaien en in de handen wrijven. Dit moet worden uitgevoerd tijdens een lucide droom, als het gevoel komt dat de droom wegebt.
Volgens hem is het mogelijk om, door rond de as te draaien, delen van de hersenen te gebruiken die mogelijk ook gebruikt worden bij REM-activiteit. Hierdoor zou de remslaap, en dus de droom, verlengd worden.
Een tweede techniek is in de handen wrijven. Door dit te doen, worden de hersenen geprikkeld om een gevoel van het wrijven te geven. Hierdoor zou het gevoel van in bed liggen wegblijven, zodat het bewustzijn niet terugkomt.
Deze hypothese is getest door LaBerge op 34 vrijwilligers, die elk ofwel ronddraaiden, in hun handen wreven, of niets deden. Uit de resultaten blijkt dat 90% van de lucide dromen verlengd werden door in de handen wrijven, en 96% door rond te draaien. Slechts 33% van de lucide dromen werd verlengd door niets te doen.

Als eenmaal de fase van een lucide droom bereikt is, treedt de volgende moeilijkheid op. De dromer kan te enthousiast zijn over het feit dat hij lucide is en daardoor niet meer lucide blijven. Daarom is het belangrijk dat de dromer zich onmiddellijk ontspant. Er bestaan veel verschillende manieren om lucide te blijven, maar in het algemeen komt het erop neer dat de dromer zich moet concentreren op zijn lucide droom. Dit kan bijvoorbeeld door iets vast te nemen, of door te letten op de omgeving van de droom. Wat ook werkt, is het luid en duidelijk roepen van iets als “BLIJF LUCIDE” tijdens de droom. Vaak zijn mensen terughoudend om dit te doen, maar het heeft een sterk stabiliserend effect op de droom en zijn levendigheid. De bekende auteur Carlos Castaneda stelt voor om de tong tegen het gehemelte te duwen, wat de levendigheid van de droom sterk zou verbeteren.
Het belangrijkste is dat de dromer tijdens het voorstellen geen details achterwege laat. Juist door de gedetailleerde beelden lijkt de voorstelling zeer werkelijk en kan gefocust worden op de droom wat de kans op een lucide droom groter maakt.



In de film "Dreamscape" (1984) kan Alex Gardner (gespeeld door Dennis Quaid) indringen in andermans dromen. Hij wordt door een onderzoeksteam ingeschakeld om personen, die regelmatig nachtmerries hebben, te helpen.

De filosofische film "Waking Life" (2001) van Richard Linklater handelt over lucide dromen. Het hoofdpersonage verzeilt in zijn eigen dromen en filosofeert met de droompersonages die hij ontmoet over het doel en de betekenis van het leven en het universum. Ook praat hij over het verschijnsel van de 'lucide dromen'.

Ook in de film "Vanilla Sky" (2001) (de Amerikaanse versie van "Abre Los Ojos") met Tom Cruise, Cameron Diaz en Penélope Cruz, gaat het over lucide dromen. Hier speelt men met het feit dat een lucide droom kan uitdraaien op een ware nachtmerrie.

In de actiefilm "Inception" (2010), met Leonardo DiCaprio, Ken Watanabe en Ellen Page, spelen lucide dromen een grote rol. In de film kan men namelijk door middel van een bepaalde, niet bestaande techniek in iemands dromen dringen, om kennis of ideeën uit het brein te stelen. In een scène ontdekt het personage van Ellen Page dat ze op dat moment aan het dromen is. Dit beseffende is ze er benieuwd naar of het mogelijk is om de natuurwetten te tarten, en vouwt ze een volledige winkelstraat dubbel met haar gedachten. Deze indrukwekkende scène vormt een goed voorbeeld van waar men daadwerkelijk toe in staat is tijdens lucide dromen.


</doc>
<doc id="238547" url="https://nl.wikipedia.org/wiki?curid=238547" title="Ademcrisis">
Ademcrisis

Ademcrisis is een gevoel van benauwdheid tijdens het dragen van een ademluchttoestel dat ontstaat gedurende de eerste 10 seconden van zware arbeid, door een verhoogd kooldioxidegehalte in het lichaam.

Men is geneigd om sneller te gaan ademhalen, wat dus juist de ademcrisis veroorzaakt.
Bij trainingen met adembescherming wordt hier veel aandacht aan geschonken.

Men kan de ademcrisis voorkomen door rustig in te ademen en bewust diep uit te ademen, waardoor een goede ventilatie wordt verkregen en er dus minder kooldioxide achterblijft in de longen.


</doc>
<doc id="238714" url="https://nl.wikipedia.org/wiki?curid=238714" title="Wim Eijk">
Wim Eijk

Willem Jacobus (Wim) Eijk (Duivendrecht, 22 juni 1953) is de aartsbisschop van Utrecht en sinds 18 februari 2012 kardinaal. Hij werd bekend als bisschop van het bisdom Groningen-Leeuwarden en staat ook bekend om zijn kennis van de medische ethiek en de bio-ethiek. Eind 2007 werd hij door de paus tot aartsbisschop van Utrecht benoemd en daarmee tot metropoliet van de Nederlandse kerkprovincie van de Rooms-Katholieke Kerk en daarmee de zeventigste opvolger van Willibrord. Op 26 januari 2008 werd hij als aartsbisschop geïnstalleerd en nam hij zijn intrek in het Aartsbisschoppelijk Paleis te Utrecht.

Wim Eijk werd geboren uit een gemengdgelovig huwelijk, zijn vader was doopsgezind en zijn moeder was katholiek. Hij volgde van 1959 tot 1965 basisonderwijs aan de Sint-Joannesschool te Duiven­drecht en van 1965 tot 1971 doorliep hij de middelbare school aan het Sint-Nicolaaslyceum in Amsterdam. Hij voltooide in 1978 zijn studie geneeskunde aan de Universiteit van Amsterdam en vanaf 1979 combineerde hij de priesteropleiding aan het grootseminarie Rolduc met een studie in de medische ethiek aan de Rijksuniversiteit van Leiden. In 1984 werd hij door bisschop Gijsen tot diaken gewijd en in 1985 werd hij priester gewijd voor het Bisdom Roermond. Daarna ging hij als kapelaan aan het werk in de parochie van de heilige Antonius van Padua in Blerick en promoveerde hij tegelijkertijd in Leiden tot doctor in de geneeskunde onder begeleiding van prof. A.M. Luyendijk-Elshout en dr. Heleen Dupuis op een proefschrift over euthanasie. In 1990 behaalde hij bovendien aan de Pauselijke Universiteit Sint Thomas van Aquino in Rome, het zogenaamde "Angelicum", een licentiaat en doctoraat in de filosofie. Dit tweede proefschrift behandelde genetische manipulatie. Op dat moment werd hij tevens benoemd tot hoogleraar in de filosofie en de medische ethiek aan het MEDO, het Pauselijk Instituut voor Huwelijk en Gezin in Kerkrade. Ook behaalde hij nog een licentiaat in de theologie aan de Lateraanse universiteit te Rome. Tegelijkertijd ging hij moraaltheologie doceren aan het seminarie Rolduc van het bisdom Roermond en het grootseminarie Sint-Janscentrum van het bisdom 's-Hertogenbosch. Nadat in 1996 het MEDO werd gesloten, verhuisde Eijk naar Lugano in Zwitserland, waar hij docent moraaltheologie werd aan de theologische faculteit van de plaatselijke universiteit. Van 1997 tot 2002 was hij lid van de Internationale Theologencommissie.

Toen Wim Eijk op 17 juli 1999 als opvolger van bisschop Möller door Paus Johannes Paulus II als bisschop van Groningen werd benoemd, koos hij de wapenspreuk "Noli recusare laborem" ("Weiger het werk niet"). Dit zijn woorden die Sint Martinus, patroonheilige van de stad Groningen, op zijn sterfbed sprak. Ze brengen tot uitdrukking dat Eijk zijn roeping tot het einde trouw wil blijven. De wijding volgde op 6 november 1999 in de Sint-Jozefkathedraal door kardinaal Simonis, mgr. Wiertz en mgr. Utleg, bisschop van Ilagan (Filipijnen).

In 2008 volgde aartsbisschop Eijk kardinaal Simonis op als grootkanselier van Theologische Faculteiten van de universiteiten van Nijmegen en Tilburg.

Bijna onmiddellijk kwam er vanuit een deel van de Nederlandse pers kritiek op zijn standpunten ten aanzien van de seksuele moraal, die "extreem conservatief" en "onbuigzaam" werden genoemd. Aanleiding was een aantal collegedictaten uit de jaren 90 die Eijk aan priesterstudenten had gegeven in de tijd dat hij moraaltheologie doceerde aan onder andere de seminaries van ’s-Hertogenbosch en Roermond, en die nu bij de kerkhistoricus Ton van Schaik waren terechtgekomen. Deze bracht ze vervolgens in de openbaarheid. Vooral de opmerkingen over homoseksualiteit die erin stonden - homo's zouden niet in staat zijn tot liefde en slechts aan 'wederzijdse zelfbevrediging' doen - deden veel stof opwaaien. Deze leverden de bisschop niet alleen een protest op van de Nederlandse Vereniging voor Integratie van Homoseksualiteit COC, maar ook de priester Herman Verbeek en de Acht-Mei-beweging uitten scherpe kritiek op Eijks denkbeelden. Van Schaik noemde de opvattingen van Eijk "onpastoraal en onbarmhartig". "Dit zijn denkbeelden uit de jaren dertig, relicten uit een afgesloten verleden."

Op andere vermeende opmerkingen van Eijk reageerde het Nederlands-Israëlitisch Kerkgenootschap (NIK) pijnlijk getroffen: de bisschop zou hebben verklaard dat wat de Katholieke Kerk de Joden in de loop der eeuwen had aangedaan, vaak schromelijk overdreven werd.
In een brief van 1 september 1999 aan de gelovigen van het bisdom Groningen verklaarde de kersverse bisschop dat hij de uitspraken die hem werden toegeschreven als zouden bepaalde categorieën van mensen niet tot liefde in staat zijn nooit beweerd had en tot het rijk der fabelen moesten verwezen worden. Een aangezegde strafvervolging wegens discriminatie werd niet ontvankelijk verklaard, omdat er volgens de officier van Justitie geen opzet in het spel was en de dictaten evenmin voor de openbaarheid bestemd waren geweest. In de loop van september 1999 luwde deze zaak na verzoenende stappen van de verschillende partijen.

In 2001 werd de bisschop getroffen door een hersenbloeding en moest hij zijn bisdom lange tijd aan zijn beide vicarissen overlaten. Na deze moeilijke start werd het episcopaat van bisschop Eijk in het Groningse vooral getekend door een actief beleid in alle geledingen van de Kerk. Eijk heeft het relatief hoge aantal priesterstudenten weten te handhaven. Geregeld waren er wijdingen tot het diaconaat en het priesterambt.

De rol van pastorale werkers werd beperkter (conform de regelgeving van de Kerk). Analoog daaraan is de liturgische rol van leken in de Kerk minder prominent geworden. Het beleid van het bisdom sloot weer aan bij het beleid van de wereldkerk ten koste van sommige gebruiken die in Nederland in de jaren zestig en zeventig ontstonden.

Als bisschop-referent voor de opleidingen stond Eijk mede aan de wieg van de Faculteit Katholieke Theologie (FKT) die op 1 januari 2007 werd opgericht en waarvan hij de eerste grootkanselier werd.

De naam van het bisdom werd in 2006 gewijzigd in "Groningen-Leeuwarden".

Eijk werd op 11 december 2007 door paus Benedictus XVI tot aartsbisschop van Utrecht benoemd. In interviews gaf hij aan dat hij zich vooralsnog niet kandidaat zou stellen voor het voorzitterschap van de Nederlandse Bisschoppenconferentie, hoewel die positie meestal door de aartsbisschop van Utrecht werd vervuld. Hij bleef ook enige tijd de leiding over het bisdom Groningen-Leeuwarden waarnemen. Op 26 januari 2008 werd Eijk officieel als aartsbisschop geïnstalleerd. Tijdens een Heilige Mis in Rome werd hem op 29 juni 2008 door Paus Benedictus XVI het pallium omgehangen.

In januari 2008 benoemde Eijk een nieuwe vicaris-generaal, mgr. mr. drs. Ted Hoogenboom, en een nieuwe secretaris-generaal, mr. Hans Zuijdwijk. Eijk nam vrijwel onmiddellijk de reorganisatie van het - in financiële nood verkerende - aartsbisdom op zich. Die reorganisatie hield onder meer in het terugbrengen van het aantal voltijdse formatieplaatsen van het aartsbisdom van 57 naar 35. In het kader hiervan viel daags voor kerstmis 2008 een brief op de mat van dertien medewerkers die ontslag aangezegd werden. Mgr. Eijk zette de reorganisatie door, ondanks grote bezwaren van de ondernemingsraad van het aartsbisdom.

De reacties op zijn benoeming waren gemengd. Meer modernistisch ingestelde katholieken uitten hun bedenkingen vanwege zijn rechtzinnige leerstellige opvattingen, maar orthodoxe gelovigen reageerden positief vanwege zijn beleid in het bisdom Groningen-Leeuwarden.

In april 2008 nam de onrust volgens Ton van Schaik toe over de manier waarop Eijk de reorganisatie van het aartsbisdom leidt. Talrijke ontslagen en gebrek aan communicatie liggen volgens van Schaik aan de onrust ten grondslag. Ook zijn voorganger Simonis is volgens het Katholiek Nieuwsblad niet gelukkig met de aanpak van de nieuwe aartsbisschop en volgens de Gelderlander is het "een publiek geheim dat de kardinaal geen woord meer met de nieuwe aartsbisschop wenst te spreken en ook niet meer met hem aan dezelfde tafel wil dineren bij afscheidsbijeenkomsten." Mgr. Eijk zelf noemde deze crisis desgevraagd een "storm in een glas water".

Naar aanleiding van de herwijding van de Utrechtse Sint-Willibrordkerk op 25 januari 2009, publiceerde de Volkskrant een achtergrondartikel, waarin het eerste jaar van Eijks aartsepiscopaat werd besproken. Hierin leverden kerkhistorici Ton van Schaik en Peter Nissen stevige kritiek op de aartsbisschop. Beiden verweten de aartsbisschop niet-communicatief te zijn, te weinig spirituele leiding te geven en de organisatie van het aartsbisdom op zijn kop te hebben gezet. Uit het artikel bleek verder dat Eijk in het aartsbisdom Utrecht nog een grote onbekende was.

Op 17 maart 2012 maakt Trouw melding van onzorgvuldig behandelen van aantijgingen tegen kindermisbruikers.

Kardinaal Eijk was op 27 april 2014 een van de weinige kardinalen die, wegens drukke werkzaamheden, verstek liet gaan bij de heiligverklaring in Rome van de pausen Johannes XXIII en Johannes Paulus II. Dit leidde tot geïrriteerde reacties.

Op 3 november 2009 maakte aartsbisschop Eijk bekend dat hij de aartsdiocesane priesteropleiding Ariënskonvikt zou gaan sluiten aan het einde van het lopende studiejaar omwille van het sterk teruglopende aantal priesterstudenten en de nijpende financiële situatie van het aartsbisdom. Toekomstige priesterstudenten van het aartsbisdom moeten voortaan hun opleiding volgen aan het grootseminarie De Tiltenberg in het bisdom Haarlem-Amsterdam. Het besluit stuitte op kritiek van het Ariënskonvikt zelf en van de aan het konvikt verbonden Faculteit Katholieke Theologie, Utrecht. De bisschop van Groningen-Leeuwarden, mgr. de Korte, zelf alumnus van het Konvikt, toonde zich teleurgesteld over de voorgenomen sluiting van de aartsdiocesane priesteropleiding, die ook geldt als de opleiding van het bisdom Groningen. Eijk verdedigde zijn besluit in de Nederlandse pers.

In december 2009 maakte het Vaticaan bekend dat Utrecht twee nieuwe hulpbisschoppen zou krijgen: de bovengenoemde Ted Hoogenboom en Herman Woorts. De bisschopswijding van beiden vond plaats op 13 februari 2010.

Eind 2009 verbood Eijk vrijwilligster, Nelly Stienstra, voorzitster van het Contact Rooms-Katholieken, nog langer actief te zijn in de kathedrale Sint-Catharinakerk. Dit omdat zij "afbreuk gedaan" zou hebben aan Eijks integriteit "door (deze) openlijk via de media in twijfel te trekken en door meer dan eens tijdens een liturgisch viering in de kathedrale kerk van St. Catharina ostentatief te laten blijken dat (zij) het met enkele van (Eijks) beleidsbeslissingen niet eens (was)". Het conflict zou met name betrekking hebben op Stienstra's kritiek op de sluiting van het "Ariënskonvikt". In De Volkskrant van 5 januari 2010 betoogde kerkhistoricus Ton van Schaik dat de aartsbisschop - nu hij ook in openlijk conflict is met een vooraanstaande vertegenwoordigster van de Nederlandse orthodoxie - "steeds meer leegte om zich heen" creëert: "Eijk maait iedereen weg die maar een flintertje kritiek heeft. Als hij wakker wordt, ziet hij een woestijn om zich heen". Eind januari 2010, verdedigde de prelaat zich in een opiniebijdrage in de Volkskrant en op radio en televisie. Over de reorganisatie van het aartsbisdom zei hij: "Ik denk dat de noodsituatie van het bisdom daadkrachtig en snel ingrijpen vergde. Ik denk dat grosso modo als ik zo kijk naar de wijze waarop gereorganiseerd is en de beslissingen die zijn genomen, we het niet heel anders hadden kunnen doen." Over het conflict met Nelly Stienstra merkte hij op: "Zowel voor orthodoxe gelovigen als voor meer vrijzinnigen geldt dat hij of zij zich hebben te gedragen. Bijna ontstond de indruk dat ik vrijwilligers niet zou waarderen. Dat doe ik wel degelijk! Zonder de talrijke vrijwilligers zou het aartsbisdom niet draaien. Hun inbreng stel ik zeer op prijs."

Een belangrijke beleidslijn van de kardinaal is dat hij de leegloop van kerken in zijn aartsbisdom te lijf wil gaan door tientallen kerken te sluiten en parochies te fuseren. Zijn verwachting is dat het aartsbisdom over vijftien jaar nog een stuk of twintig kerkgebouwen telt. Nu zijn dat er nog driehonderd. Eijk heeft naar eigen zeggen geen keuze: de meeste dorpen en plaatsen zouden niet meer genoeg geld en personeel hebben om de kerk open te houden

Begin 2015 keerden 93 emeritus-priesters, pastoraal werkers, diakens en dekens uit het aartsbisdom Utrecht zich tegen het beleid van kardinaal Wim Eijk. In een petitie verklaarden ze zich solidair met een priester, Jozef Wissink, die Eijk in een open brief 'sektarisme' en 'dictatoriale trekken' bij het sluiten van kerken verweet. Wat Wissink betreft moeten lokale gemeenschappen de kans krijgen om hun kerk te verhuren als concert- of toneelzaal, bibliotheek of buurthuis. De extra inkomsten die dat oplevert, kunnen helpen om de kerk open te houden. Als oplossing van het priestertekort wil Wissink de paus vragen om 'op zijn minst' ook getrouwde mannen tot priester te wijden. Een aan paus Franciscus gerichte noodkreet om het beleid van kerksluiting te keren, leverde ruim 12.000 steunbetuigingen op.

Het beleid van de kardinaal leidt tot verdeeldheid met andere bisschoppen, met name de bisschoppen Gerard de Korte (Bisdom Groningen-Leeuwarden) en Frans Wiertz (Bisdom Roermond), die juist proberen zoveel mogelijk parochies en kerken overeind te houden.

Na de bisschoppensynode over huwelijk en gezin in 2015 maakte Eijk bekend dat de kerk het oude standpunt dient te handhaven dat gescheiden hertrouwden de communie wordt onthouden. Hij ging hiermee in tegen de Duitse bisschoppen die menen dat deze groep mensen onder voorwaarden toch tot de communie moeten worden toegelaten. Eijk stelde met tevredenheid vast dat paus Franciscus na de synode niets aan de leer gaat veranderen. In een slottoespraak laakte paus Franciscus evenwel geestelijken die "zich met gesloten harten vaak verbergen achter de kerkelijke leer, zodat ze op de stoel van Mozes kunnen zitten en oordelen over moeilijke situaties en gezinnen die lijden - soms met superioriteit en oppervlakkigheid".

Eijk is bisschop-referent van de beleidssector Roeping en Opleiding (RO) en voor medisch-ethische zaken. Hij is bestuurslid van de Pauselijke Academie voor het Leven en lid van de Wetenschappelijke Raad van de Faculteit voor Bio-ethiek van het Athenaeum Pontificium Regina Apostolorum. Daarnaast zit hij in de redactieraad van de Nederlandstalige uitgave van het internationale theologietijdschrift "Communio". Op 17 januari 2009 werd hij door de paus benoemd in de Pauselijke Raad voor de Cultuur. Tijdens het consistorie van 18 februari 2012 is o.a. Mgr. Eijk tot kardinaal gecreëerd. Daarna, in april van dat jaar, werd kardinaal Eijk benoemd tot lid van de Congregatie voor de Clerus en van de Congregatie voor de Katholieke Opvoeding 





</doc>
<doc id="239198" url="https://nl.wikipedia.org/wiki?curid=239198" title="Verlegenheid">
Verlegenheid

Verlegenheid is een woord waar vaak een lage assertiviteit mee wordt bedoeld.
Een definitie zou kunnen zijn: "verlegenheid is de geremdheid die men ervaart om de afstand tot iemand of een bepaalde zaak te durven overbruggen".

Verlegenheid uit zich vaak in "niet durven". Iemand die verlegen is heeft vaak moeite mensen aan te spreken, of zich in moeilijke situaties te begeven en gaat ook vaak confrontaties uit de weg. Wanneer een moeilijke situatie zich voordoet, trekt men zich terug of uit men zich niet op de "juiste" manier. In extremere situaties maakt de verlegenheid vaak plaats voor een alerte reactie, bijvoorbeeld bij een brand of ongeval.

Verlegenheid hoeft zich ook niet tot alle aspecten van het leven uit te strekken. Sommige mensen zijn op hun werk sociaal zeer sterk, maar verlegen tegenover het hetzelfde of het andere geslacht, afhankelijk van de seksuele voorkeur. Bij anderen is het omgekeerd. Weer anderen weten verlegenheid te camoufleren. Ook kan de verlegenheid zich uiten in blozen, wat als zeer ongemakkelijk kan worden ervaren.

Verlegenheid hoeft niet altijd negatief te zijn. In sommige culturen en situaties wordt "de kat uit de boom kijken" in zekere zin wel gewaardeerd en is overassertiviteit uit den boze. Ook zijn er mensen die een rustige partner zoeken en daarom bewust op zoek gaan naar verlegen of verlegenachtige mensen.

Soms kan verlegenheid hinderlijk zijn. Het kan resulteren in teruggetrokken of "robotachtig" gedrag. Bij extreme verlegenheid kan het zelfs uitlopen in "mensenschuwheid", zelfs in iemands eigen huis. Men krijgt het etiket "asociaal" en "contactgestoord" opgeplakt, waarbij talenten en kwaliteiten in het geheel niet de kans krijgen naar buiten te komen. Het zal hinderlijk zijn in het vinden van een vriend of vriendin, of bij het zoeken naar een baan. In een dergelijk geval is het van groot belang hier goed mee om te gaan, en de verlegenheid te waarderen.

Iemand kan ook in verlegenheid gebracht worden. De betekenis van verlegenheid is dan veel meer dat iemand merkt dat hij/zij niet zo goed was ingevoerd in het onderwerp als gedacht. Als iemands sportploeg verliest, terwijl deze door de omgeving en door de ploeg zelf als sterkste werd gezien, wordt de sportploeg in verlegenheid gebracht. Iemand die een bepaald standpunt naar voren brengt, maar dit onvoldoende weet te onderbouwen in een gesprek, wordt in verlegenheid gebracht.

Degenen die in meer of mindere mate hinder ondervinden van hun verlegenheid kunnen zich zowel in Vlaanderen als in Nederland aansluiten bij de V.V.M. , "vereniging voor verlegen mensen".

De VVM vzw in Vlaanderen biedt cursussen aan waarin de deelnemers leren hoe ze gemakkelijker contacten kunnen leggen, hoe ze zich weerbaarder kunnen opstellen en vooral hoe ze meer zelfvertrouwen kunnen krijgen. De bijeenkomsten bestaan uit een theoretisch en een praktijkgericht deel. De vzw organiseert praatavonden, vormingsmomenten, uitstappen en andere activiteiten. Tweemaandelijks verschijnt een tijdschrift.

In Nederland geeft de V.V.M. onder andere zelfhulpcursussen in groepen van 6 tot 12 personen waarin veel aandacht wordt besteed aan het aanleren van communicatieve vaardigheden. In de loop van de lessen is het de bedoeling dat de groep zelf de lessen gaat verzorgen als onderdeel van de cursus, wat erg leerzaam en goed kan zijn voor verlegen personen. 



</doc>
<doc id="239315" url="https://nl.wikipedia.org/wiki?curid=239315" title="Cultuurgebonden syndroom">
Cultuurgebonden syndroom

Een cultuurgebonden syndroom is een gemoedstoestand of psychische aandoening die zich uitsluitend of voornamelijk voordoet in een bepaalde cultuur of culturele groep. Aandoening is in dit geval een relatief begrip: wat door buitenstaanders als pathologisch gedrag wordt gezien, kan in de eigen cultuur als een normaal verschijnsel worden beschouwd.

Bij niet-westerse aandoeningen bestaan vaak overeenkomsten met aandoeningen zoals beschreven in de westerse medische literatuur (bijvoorbeeld het DSM-IV), maar zijn er tevens symptomen die duidelijk gebonden zijn aan de betreffende cultuur. Zo kent het Chinese classificatiesysteem (CCMD-2) een specifieke vermelding voor de psychotische verschijnselen die soms bij qigong optreden, terwijl deze aandoening niet specifiek is omschreven in het westerse classificatiesysteem.

De westerse cultuur kent zelf ook een aantal aandoeningen die daarbuiten niet voorkomen, bijvoorbeeld bepaalde vormen van eetstoornis. Volgens sommige wetenschappers kan ook schizofrenie worden gezien als westerse aandoening. Weliswaar komt schizofrenie in alle culturen voor, maar in het Westen ligt het percentage aanzienlijk hoger.



</doc>
<doc id="239426" url="https://nl.wikipedia.org/wiki?curid=239426" title="Magnesiumhydroxide">
Magnesiumhydroxide

Magnesiumhydroxide is een zwakke base met als brutoformule Mg(OH). De stof komt voor als een witte vaste stof, die zeer slecht oplosbaar is in water. Magnesiumhydroxide komt in de natuur voor als het mineraal bruciet.

Magnesiumhydroxide kan bereid worden door de oplossing van een goed oplosbaar magnesiumzout (zoals magnesiumchloride) te behandelen met calciumhydroxide. Het vrijwel onoplosbare magnesiumhydroxide slaat daarbij neer:

Ook ontstaat het via een redoxreactie als magnesium in zout water wordt gelegd:
Magnesium is hier de reductor en water de oxidator. Het zout in het water is nodig om de elektronen van het ene naar het andere deeltje te leiden.

Magnesiumhydroxide is zeer slecht oplosbaar in water: het oplosbaarheidsproduct bedraagt 1,5 × 10. Vandaar dat het, in tegenstelling tot het analoge natriumhydroxide, een zwakke en geen sterke base is. Een suspensie van deze stof in water wordt ook wel "magnesiummelk" genoemd. Magnesiumhydroxide ontleedt bij 350°C in magnesiumoxide en water:

Magnesiumhydroxide wordt vooral gebruikt als een antacidum, een stof die de symptomen van maagzuur tegengaat. De stof reageert dan met het maagzuur (zoutzuur), waardoor een neutralisatiereactie optreedt.

Het wordt in voedingsstoffen gebruikt als zuurteregelaar en wordt dan op het etiket vermeld als E528.

Magnesiumhydroxide is doorgaans niet gevaarlijk voor de gezondheid. Bij overmatig gebruik kan het gevaarlijk worden. Als het zout in aanraking komt met de huid, kan dit hooguit voor wat irritatie zorgen.



</doc>
<doc id="239664" url="https://nl.wikipedia.org/wiki?curid=239664" title="Ademlucht">
Ademlucht

Ademlucht (vroeger perslucht genoemd) is samengeperste lucht, geschikt voor gebruik in een ademluchttoestel. Ademlucht wordt gebruikt door onder anderen duikers en brandweerlieden.

De benamingen perslucht en ademlucht werden vroeger door elkaar gebruikt. Om verwarring te voorkomen hebben ze nu allebei hun eigen betekenis. Ademlucht is samengeperste lucht, geschikt voor gebruik in een ademluchttoestel. Als ademlucht wordt het mengsel bedoeld dat beschreven staat onder "Breathing gas" in de Europese normering (EN-norm), vb EN 14153-1:2002 / 3.5. Perslucht is samengeperste mogelijk vervuilde lucht, en wordt onder andere gebruikt om onderdelen mee schoon te blazen, banden mee op te pompen, en motoren mee aan te drijven.

Ademlucht bevat 21% zuurstofgas, 78% stikstofgas en 1% overige gassen, waaronder argon en koolstofdioxide.


</doc>
<doc id="240014" url="https://nl.wikipedia.org/wiki?curid=240014" title="Xeroderma pigmentosum">
Xeroderma pigmentosum

Xeroderma pigmentosum is een erfelijke aandoening, die veroorzaakt wordt door het niet of slechts gedeeltelijk functioneren van DNA-polymerase η.

Het leidt tot basaalcelcarcinomen en andere huidaandoeningen op een jonge leeftijd. Afhankelijk van de ernst dient zonlicht totaal vermeden te worden. Er zijn van dit syndroom acht te onderscheiden typen.

Een van de indicaties dat men aan XP lijdt is dat men zeer snel verbrandt en dat de genezing van een zonnebrand meerdere weken kan duren. Dit is echter ook weer afhankelijk van het type XP waar men aan lijdt. Bij sommige vormen wordt XP pas herkend wanneer de huid verandert. Deze symptomen worden veroorzaakt door een overgevoeligheid voor ultraviolette straling.



</doc>
<doc id="240024" url="https://nl.wikipedia.org/wiki?curid=240024" title="Vinoloog">
Vinoloog

Een vinoloog is iemand die veel kennis van wijn heeft. Het woord is afgeleid van 'vinum', het Latijnse woord voor wijn, maar dan met een Griekse vervoeging -loog.

Anders dan een wijnliefhebber heeft een vinoloog een studie naar wijn bij de Wijnacademie gedaan. Kandidaten die het diploma gehaald hebben mogen de beschermde titel 'Vinoloog van de Wijnacademie ®' voeren. 
Er is tevens een register waarin alle geregistreerde vinologen vermeld staan. Om hiervoor in aanmerking te komen dient de kandidaat minder dan 10 jaar geleden het vinologenexamen of het register-vinologenexamen volgens het systeem van permanente educatie met goed gevolg te hebben afgelegd. Een Register Vinoloog van de Wijnacademie mag de letter RV achter zijn naam voeren. 

Gedurende de opleiding wordt onder andere aandacht besteed aan,



</doc>
<doc id="240041" url="https://nl.wikipedia.org/wiki?curid=240041" title="Apothekersassistent">
Apothekersassistent

Een apothekersassistent(e) is een medewerker in de apotheek die het lopende werk doet. Het gaat hier om (eenvoudige) bereidingen, voorraadbeheer, het voorlichten van patiënten, het invoeren en verwerken van recepten (tenzij hierbij lastige vragen ontstaan). De overige werkzaamheden komen voor rekening van de apotheker. 

In Nederland bestaat er een MBO-opleiding van 3 jaar, die men gevolgd moet hebben om dit werk goed te kunnen uitvoeren. De titel "apothekersassistent" is de enige in Nederland beschermde titel die met een opleiding lager dan Bachelor (HBO) behaald kan worden.

Sedert 2005 is het in België verplicht om een diploma "apothekersassistent" te bezitten om in een apotheek te werken als niet-apotheker. Dit diploma wordt behaald in de TSO-afdeling "Farmaceutisch-technisch assistent", of in een gelijkaardige afdeling in het avondonderwijs. Daarnaast bestaat er ook nog een Bachelor-opleiding "Farmaceutische en Biologische technieken", wat eigenlijk een laborantenopleiding is, eerder voor de farmaceutische industrie.

In Nederland bestaat de functie van 'apotheek-medewerker' ook, dit zijn veelal mensen die de apotheek schoonmaken en voor koffie en thee zorgen. Soms bezorgen deze apotheekmedewerkers de medicijnen, soms zorgen zij voor patiënteninformatiefolders.

Vroeger moesten de apotheek-assistentes ook de medicijnen bereiden. Vrijwel alle medicijnen zijn tegenwoordig voorverpakt, zodat dit nog maar een klein deel van de werkzaamheden is. Vooral dermatica als crèmes en zalven worden nog in de apotheek bereid, net als medicatie voor bijzondere patiënten (denk aan laaggedoseerde medicatie voor kinderen of mensen met slecht functionerende nieren).


</doc>
<doc id="240054" url="https://nl.wikipedia.org/wiki?curid=240054" title="Mengregel">
Mengregel

Een mengregel stelt dat bij het mengen van verschillende soorten poeders van verschillend soortelijk gewicht en verschillende hoeveelheden, eerst de lichtste poeders moeten gemengd worden.

Dan wordt het poeder dat in de kleinste hoeveelheid aanwezig is in een mortier gebracht; daar wordt een gelijke hoeveelheid poeder bijgedaan van een andere soort, die in een grotere hoeveelheid voorgeschreven werd.

Die gelijke hoeveelheden worden goed gemengd en dan pas wordt telkens evenveel poeder bijgedaan als er reeds aanwezig was in de mortier;
tussen iedere bewerking wordt goed gemengd en deze stappen worden herhaald tot alle poeders in de mortier gebracht zijn en gemengd zijn.


</doc>
<doc id="240347" url="https://nl.wikipedia.org/wiki?curid=240347" title="Labyrintitis">
Labyrintitis

Labyrintitis is een ontsteking van het evenwichtsorgaan, waaronder de half-cirkelvormige kanalen.

De oorzaak van labyrintitis is grotendeels onbekend. Verondersteld wordt dat meestal een virus-infectie ten grondslag ligt aan de symptomen. Het kan ook het gevolg zijn van een andere infectie in het hoofd, waaronder otitis media, cholesteatoom of meningitis. Daarnaast kan het het gevolg zijn van een onderliggende algehele infectie, zoals roodvonk en tyfus, waarbij dan de verspreiding van de infectie via het bloed verloopt (hematogeen).

De belangrijkste symptomen zijn:

In de acute fase wordt soms antibiotica gegeven, maar bewijs voor effectiviteit hiervan is niet voorhanden. Daarnaast wordt medicatie tegen de misselijkheid geadviseerd. Medicijnen die het evenwichtsorgaan minder gevoelig maken zijn controversieel, omdat door deze medicijnen weliswaar de acute klachten afnemen maar het herstel langer kan duren. Wanneer de infectie genezen is (meestal na 7 tot 10 dagen) resteert nog een licht evenwichtsprobleem, dat zich meestal in 5 tot 6 weken herstelt.


</doc>
<doc id="240658" url="https://nl.wikipedia.org/wiki?curid=240658" title="Klinisch perfusionist">
Klinisch perfusionist

Een klinisch perfusionist heeft een paramedisch beroep met als werkterrein de afdeling cardio-thoracale chirurgie van een ziekenhuis.

Hij of zij houdt zich daar bezig met de instandhouding van de bloedcirculatie en de extracorporale zuurstofuitwisseling van het bloed bij patiënten waarbij de functie van het hart tijdelijk wordt stilgelegd om een veilige chirurgische behandeling mogelijk te maken. Verder houdt de klinisch perfusionist zich bezig met partiële ondersteuning van de bloedcirculatie en de perfusie van organen bij patiënten die een chirurgische behandeling ondergaan aan de grote bloedvaten. Bijvoorbeeld aan de aorta, de grootste en belangrijkste slagader in het menselijk lichaam. Hierbij wordt gebruikgemaakt van een hart-longmachine.
De klinisch perfusionist is ook verantwoordelijk voor de uitvoering van korte en langdurige ondersteuning van de extracorporale circulatie bij patiënten op de intensive care waarvan hart en/of longen tijdelijk onvoldoende functioneren. Daarnaast heeft de perfusionist een taak bij vormen van extracorporale bloedbehandeling die gericht zijn op het terug winnen van bestanddelen uit het bloed dat tijdens een operatie verloren is gegaan. Dit om het bloed te kunnen gebruiken voor re-transfusie of het concentreren van elementen welke na de toediening een bijdrage kunnen leveren aan een goede bloedstolling. Begeleiding van studenten, ondersteuning van experimentele chirurgie en wetenschappelijk onderzoek gericht op nieuwe ontwikkelingen en toepassingen van het vakgebied behoort ook tot de bezigheden. 

In Nederland bestaat de vooropleiding voor deze functie uit een hbo- of universitaire opleiding in chemische-, biologische- of een fysische richting. Veel studenten hebben reeds een masteropleiding afgerond. Het theoretische deel van de beroepsopleiding vindt in maandelijkse blokweken plaats in het Leids Universitair Medisch Centrum (LUMC) te Leiden. De praktische kennis zal voornamelijk worden opgedaan door deelname aan operaties en andere medische behandelingen waarbij de kennis en kunde wordt overgedragen. 
De opleiding duurt ongeveer 4 jaar.


</doc>
<doc id="240664" url="https://nl.wikipedia.org/wiki?curid=240664" title="Bacillen">
Bacillen

Bacillen vormen een klasse van bacteriën, de Bacilli, die is in te delen in twee ordes, te weten de "Bacillales" en de "Lactobacillales" (waartoe ook de melkzuurbacterie Lactobacillus behoort).

Bacillen kunnen grampositief of gramnegatief zijn en ze hebben een staafjesvorm. De vorm kenmerkt zich door een tweepolig cellichaam, waaruit bij deling aan beide uiteinden een dochtercel ontstaat, met de lichaamsas in dezelfde richting als die van de moedercel.

De "tuberkelbacil" ("Mycobacterium tuberculosis") is de bacil die tuberculose veroorzaakt.

Het woord bacil wordt in de Nederlandse taal ook gebruikt als algemene aanduiding voor een bacterie, zoals blijkt uit onderstaand citaat:

Het woord bacil wordt ook figuurlijk gebruikt, bijvoorbeeld als iemand door een vermeend verkeerde gedachte is besmet:


</doc>
<doc id="240682" url="https://nl.wikipedia.org/wiki?curid=240682" title="Kaliumpermanganaat">
Kaliumpermanganaat

Kaliumpermanganaat is een anorganische verbinding van kalium en mangaan, met als brutoformule KMnO. De stof komt voor als donkerpaarse kristallen, die goed oplosbaar zijn in water en daarbij een intens paarse oplossing produceren. Kaliumpermanganaat is een sterke oxidator en ontleedt gemakkelijk onder afgifte van zuurstof (O) tot kaliumhydroxide (KOH) en mangaan(IV)oxide (MnO).

Het wordt/werd wel in de geneeskunde gebruikt als ontsmettingsmiddel. In de eerste helft van de 20e eeuw was het een primitief hulpmiddel bij geboorteregeling. Na de gemeenschap werd de vagina geïrrigeerd met een verdunde oplossing van kaliumpermanganaat. Dit zou een zaaddodende werking hebben (maar ook candidose veroorzaken). Ook wordt het wel door kunstenaars en bronsgieters gebruikt om beelden te patineren in een diepbruine kleur.

Kaliumpermanganaat wordt op industriële schaal bereid uit mangaan(IV)oxide en kaliumhydroxide, met zuurstofgas als oxidator. Hierbij wordt in eerste instantie kaliummanganaat gevormd, dat in een tweede stap verder wordt geoxideerd met chloorgas.

Het gevormde kaliummanganaat kan ook geoxideerd worden met koolstofdioxide:

Kaliumpermanganaat kan op verschillende manieren reageren, afhankelijk van de pH. Een belangrijke reactie in de analytische chemie is de reductie tot mangaan(II) in sterk zuur milieu (E° = 1,52 V):

Daarbij kan echter een nevenreactie optreden, waarbij de reductie stopt bij mangaan(IV)oxide (E° = 1,67 V):

Een vrij analoge reactie, maar dan in basisch milieu is de volgende (E° = 0,57):

De reductie van het permanganaat- tot het manganaat-ion in basisch milieu wordt aangewend bij het capteren van waterstofcyanide, dat in een reactie vrijkomt (E° = 0,54 V):

Hoewel waterstofionen niet gereduceerd worden, spelen ze wel een cruciale rol in het verloop van de reacties. Naarmate de pH stijgt, en dus de concentratie waterstofionen daalt, neemt het oxiderend vermogen af (behalve voor de reductie van permanganaat tot manganaat). De afname gaat voor de verschillende reacties niet even snel. Met behulp van de Nernstvergelijking en rekening houdend met de concentratie kaliumpermanganaat kunnen volgende trends afgeleid worden:

De oplosbaarheid van kaliumpermanganaat is sterk afhankelijk van de temperatuur zoals uit onderstaande blijkt.
In de analytische chemie wordt kaliumpermanganaat gebruikt als oxiderende titrant. Een grote verscheidenheid aan oxideerbare stoffen kan kwantitatief bepaald worden met dit reagens. De reactie kan, wegens de sterke kleur van kaliumpermanganaat, gevolgd worden door de kleurverandering bij het equivalentiepunt spectrometrisch (doorgaans via UV/VIS-spectroscopie) vast te leggen. Er hoeft dus geen indicator toegevoegd te worden. Bepalingen met permanganaat hebben een paar nadelen:

Kaliumpermanganaat is een sterke oxidator en is bijgevolg schadelijk voor de huid, de ogen en de luchtwegen. De stof is ook licht corrosief voor ogen en huid, voornamelijk bij intensere en langdurige blootstelling. Contact met de ogen kan blindheid veroorzaken en contact met de huid kan roodheid, jeuk en allergische reacties oproepen.


</doc>
<doc id="240741" url="https://nl.wikipedia.org/wiki?curid=240741" title="Myofibril">
Myofibril

Myofibrillen, ook wel contractiele elementen genoemd, zijn een onderdeel van het cytoskelet. Ze zijn opgebouwd uit lange draadvormige eiwitketens van de eiwitten myosine en actine. Deze eiwitketens worden vanwege hun draadvorm ook wel actine- en myosinefilamenten genoemd.

In combinatie met actinefilamenten hebben ze verscheidene functies in de bewegingen van cellen; hierbij stimuleren calciumionen de myosinelepels om aan te hechten op een parallel gelegen actinefilament, waardoor de filamenten een stukje langs elkaar schuiven. Dit principe wordt veelvuldig toegepast in spiervezels, bij het afsnoeren van blaasjes binnen de cel en bij het klieven van dierlijke cellen tijdens mitose en meiose.

Bekeken onder een lichtmicroscoop vertoont een ontspannen myofibril afwisselend donkere banden genaamd de A-banden en lichte banden genaamd I-banden. De A-banden bevatten voornamelijk myosine, de I-banden daarentegen bevatten voornamelijk actine. Elke I-band wordt in tweeën gedeeld door een schijf van eiwitten. Deze schijf wordt de Z-lijn genoemd. De banden van alle myofibrillen liggen parallel aan elkaar, dit geeft de spieren het gestreepte uiterlijk. De dunne actinefilamenten steken gedeeltelijk in de dikke myosinefilamenten aan beide zijden van de A-band. Als de spier in rust is zal dit niet helemaal tot het midden van de A-band zijn. Hierdoor is de A-band in het midden iets lichter dan aan de beide zijden van dit midden. Deze band heeft de naam H-band gekregen. Het gedeelte van Z-lijn tot Z-lijn met daartussen twee keer een gedeelte I-band en een hele A-band wordt een sarcomeer genoemd. Talrijke myofibrillen bij elkaar vormen samen een spiervezel.


</doc>
<doc id="240759" url="https://nl.wikipedia.org/wiki?curid=240759" title="Jan Rutgers">
Jan Rutgers

Johannes (Jan) Rutgers (Hallum, 24 augustus 1850 - Heerenveen, 13 augustus 1924) was een Nederlands arts, neomalthusianist en predikant. Hij was een van de markante figuren binnen de Nederlandse seksuele revolutie en een voorstander van rasverbetering en eugenetica.

Rutgers was de zoon van de hervormde predikant Sebald Justinus Rutgers en Anna Maria Wolthers.

Rutgers trouwde op 28 mei 1874 met Cornelia Everharda Thiens Abresch. Uit dit huwelijk werden twee dochters en twee zoons geboren. Een van zijn zoons was de vooraanstaande communist Sebald Justinus Rutgers.

Rutgers studeerde theologie aan de Universiteit van Groningen, een studie die hij op 22-jarige leeftijd voltooide. Een jaar later, in 1874, werd hij predikant in het Friese dorp Hornhuizen. Hier maakte hij in 1875 een zware geloofscrisis door waarna hij besloot weer te gaan studeren. Hij volgde een studie geneeskunde, wederom aan de Universiteit van Groningen, en later aan de Universiteit van Leiden. In 1879 werd hij arts en hij promoveerde nog hetzelfde jaar aan de Groninger universiteit op een proefschrift over de invloed van leverziekten op de nierfunctie. Daarna vestigde hij zich als huisarts aan het Haringvliet te Rotterdam. Daar overleed zijn vrouw aan de gevolgen van een kraambedinfectie op 18 februari 1884.

Na het overlijden van zijn eerste vrouw hertrouwde hij in 1885 met de feministe Mietje Hoitsema. Mede door Mietje nam Rutgers' belangstelling voor maatschappelijke vragen langzaam toe. Dit huwelijk kan als een keerpunt in Rutgers' leven worden beschouwd. Meer dan zijn vrouw werd Jan Rutgers aangetrokken door het anarchisme. Hij abonneerde zich op het anarchistische weekblad "Les Temps Modernes", dat in Parijs uitkwam onder redactie van Jean Grave, en werd vooral een aanhanger van de inzichten van Peter Kropotkin. In Nederland sloot hij vriendschap met Ferdinand Domela Nieuwenhuis, die hij meermalen raad gaf en ook anderszins steunde. Hij publiceerde in Domela's blad "Recht voor Allen" onder het pseudoniem 'Jan Holland'. In Rotterdam stelde hij zijn bibliotheek ter beschikking van de anarchistische arbeiders en later huurde hij voor de Rotterdamse anarchisten een vergaderlokaal. Zijn vrouw bewoog zich meer richting de Sociaal-Democratische Arbeiderspartij en beiden zouden ook het feminisme, neomalthusianisme en vegetarisme omarmen.

Rutgers belangrijkste werk werd het toegankelijk maken van betrouwbare anticonceptie. Voor hem "vormde anticonceptie door middel van voorbehoedsmiddelen een onderdeel van de bevrijding van de moderne mens uit het keurslijf van een onnatuurlijke moraal". Vanaf 1892 hield hij, naar voorbeeld van Aletta Jacobs, een speciaal spreekuur voor geboortebeperking waarin hij het pessarium occlusivum ("de gesloten vrouwenring") verstrekte.

Sedert 1901 werd Rutgers, in navolging van zijn vrouw, lid van de Nieuw-Malthusiaanse Bond (NMB), de voorloper van de latere Nederlandse Vereniging voor Seksuele Hervorming (NVSH). Hij werd al spoedig secretaris en behield achttien jaar lang een voortrekkerspositie binnen de bond. Zijn vrouw Mietje was tevens voorzitster van 1901 tot 1912. Reeds vanaf 1900 leidde Rutgers de NMB-leken (de zogenoemde 'deskundige medewerksters') op tot hulpverleners om zo een netwerk van anticonceptionele hulp in Nederland tot stand te brengen. Daarmee joeg hij de artsenwereld tegen zich in het harnas en ook voor Aletta Jacobs was dit reden om uit de NMB te stappen.

Rutgers publiceerde in 1905 het boek "Rasverbetering en bewuste aantalsbeperking; kritiek van het Malthusianisme en van het Nieuw-Malthusianisme", waarin hij het bereiken van "het physiologisch optimum" centraal stelde als een objectieve maatstaf voor geboorteregeling.
Tevens pleitte hij voor een baringsverbod voor degenen die in erbarmelijke omstandigheden leefden. Rutgers sprak onbevangen over rasverbetering en bedoelde hiermee de verbetering van de menselijke soort. Bewuste aantalsbeperking zag hij als een voorwaarde voor rasverbetering. Evenals bij Aletta Jacobs was rasverbetering voor Rutgers een ideaal dat vooral medisch-hygiënische en zelfs culturele vooruitgang betekende. Daarnaast doelde hij ook op de "erfelijk belasten". Tegenover het argument dat geboortebeperking zou leiden tot te weinig kinderen, stelde hij dat degenen die helemaal geen kinderen meer zouden willen "defecte naturen" waren. "Is het niet een weldaad voor het ras, wanneer die re ipas (door eigen toedoen) uitsterven?" Hij verwachtte van het gebruik van voorbehoedsmiddelen ook een positief gevolg voor de kuisheid: die "zal men dan ook nog in veel ruimeren kring leeren gevoelen dan tegenwoordig." Hij achtte het gebruik van voorbehoedsmiddelen "onzedelijk" voor gevallen dat deze een uiting zou zijn "zelfzucht, weelde- en pronkzucht, luiheid, geldgierigheid" of "pessimisme". Verder zouden voorbehoedsmiddelen ook "het beste geneesmiddel" zowel de vraag als het aanbod van prostitutie. Hij voorspelde dat seksuele normen zouden veranderen naarmate voorbehoedsmiddelen minder feilbaar zouden worden.

Hij achtte het de plicht van de regering erop toe te zien dat op seksueel gebied het onderricht voldoende is. De kennis van voorbehoedsmiddelen moest echter beperkt blijven tot het huwelijk en niet met kinderen worden gedeeld.

Rutgers keerde zich ook steeds meer tegen de levenslange huwelijksbelofte, die hij op den duur even "onzedelijk en onredelijk" als de kloosterbelofte beschouwde. Tevens streed hij tegen het gebruik van alcohol, voerde hij actie tegen de strafbaarheid van abortus en ondertekende hij in 1912 een verzoekschrift van het Nederlandsch Wetenschappelijk Humanitair Komitee, dat zich inzette voor de gelijkberechtiging van homoseksuelen.

In 1919, op 68-jarige leeftijd, stopte Rutgers met zijn werk binnen de NMB en werd hij benoemd tot erelid. Hij legde zich toe op het schrijven en in 1922 verscheen zijn "Das Sexualleben in seiner biologischen Bedeutung als ein Hauptfaktor zur Levensenergie für Mann und Weib, für die Pflanzen und für die Tiere".

In 1924 stierf hij onopgemerkt. Zijn lijk werd pas dagen later gevonden. Rutgers kan als voorloper van de seksuologie en voorvechter van de seksuele vrijheid worden beschouwd. 'De Nederlandse Stichting Consultatiebureaus voor Huwelijks- en Geslachtsleven' werd ter nagedachtenis aan hem omgedoopt tot Rutgers Stichting.





</doc>
<doc id="240834" url="https://nl.wikipedia.org/wiki?curid=240834" title="Stichting Fiom">
Stichting Fiom

De Stichting Fiom kortweg Fiom genoemd is een Nederlandse stichting die gespecialiseerd is op ongewenste zwangerschap en afstammingsvragen. 

Fiom is sinds 2013 bezig de omslag maken van hulpverleningsorganisatie, die ook kennis ontwikkelt, naar kennisorganisatie, met een beperkte uitvoeringstaak. De kennis, die er al is, gaat Fiom beter toegankelijk en gebruiksvriendelijk maken voor een diversiteit aan doelgroepen: (potentiële) cliënten, organisaties en instellingen in de sociale sector, politiek en overheden. Met andere (strategische) partners gaat Fiom op zoek naar nieuwe werkwijzen, om die kennis verder te ontwikkelen, actueel te houden en toegespitst op de vragen van al die verschillende soorten klanten. Verdere digitalisering zal hier een belangrijk deel van uitmaken.

F.I.O.M. stond ooit voor "Federatie van Instellingen voor de Ongehuwde Moeder en haar kind". De organisatie werd onder die naam opgericht in 1930 en richtte zich toen vooral op ongewenste zwangerschap, iets wat in die tijd vaak als een stigma over een familie kwam. Na een fusie in 1975 met de Centrale voor de Ongehuwde Moederzorg (C.O.M.) en de Hendrik Pierson Stichting (H.P.S.) werd de naam Fiom gevoerd, vanaf 1988 voortgezet als de Landelijke Vereniging Ambulante Fiom, die ten slotte in 1990 werd omgezet in de Stichting Ambulante Fiom. Inmiddels is ook Ambulante weggevallen en heet de organisatie 'Fiom'.

Fiom had tot 2013 regionale vestigingen in Groningen, Leeuwarden, Zwolle, Alkmaar, Leiden, Breda, Nijmegen, Eindhoven en Maastricht. Het landelijk bureau is gevestigd in 's-Hertogenbosch. In vier grote steden (Rotterdam, Amsterdam, Utrecht en 's-Gravenhage) zijn er bureaus die ongeveer dezelfde hulpverlening bieden. Zij behoren niet tot de stichting Fiom en worden anders gefinancierd. De bureaus in Rotterdam, Amsterdam en Den Haag bieden geen hulpverlening meer bij zoekacties. Alleen het bureau in Utrecht biedt nog begeleiding bij adoptiegerelateerde zoekacties, maar enkel voor mensen die woonachtig zijn in Utrecht en omgeving.

Fiom staat open voor elke mogelijke besluitvorming rond een ongewenste zwangerschap. Het uitgangspunt is dat een vrouw (en haar eventuele partner) zelf kan en mag kiezen waarmee en hoe zij verder wil (gaan) in haar leven.


Fiom biedt informatie, hulp en advies aan iedereen die ervaring heeft met abortus (provocatus). Er is tevens een online begeleidingsmodule voor het verwerken van een abortus die, kort of lang geleden, heeft plaatsgevonden. 

Fiom biedt geadopteerden informatie over landen van herkomst, wet- en regelgeving, zoeken naar afstamming, activiteiten voor geadopteerden en boekentips.

Fiom is de Nederlandse vertegenwoordiger van de organisatie International Social Service. Daarmee is Fiom specialist op het gebied van afstamming en biologische familie.


Deze registers blijven bestaan evenals de psychosociale begeleiding die uit de "matches" voortkomen.



</doc>
<doc id="240899" url="https://nl.wikipedia.org/wiki?curid=240899" title="Schreeuw om Leven">
Schreeuw om Leven

De Stichting "Schreeuw om Leven" is een Nederlandse christelijke organisatie die zich onder het motto ""De waarheid en liefde van God toegepast op alle terreinen van het leven"", inzet voor diverse ethische onderwerpen. Veel aandacht heeft de bescherming van het ongeboren en geboren leven door zich te verzetten tegen de praktijk van abortus en euthanasie en hulp te bieden bij zwangerschap en na een abortus. Ze ageert ook tegen zedenverwildering en godslastering en zet zich in voor het bevorderen van Bijbellezen, evangelisatie en gebed.

"Schreeuw om Leven" werd in 1985 opgericht door toenmalig EO-directeur Bert Dorenbos en zijn vrouw Willy Dorenbos-de Lange. Zij hadden de film "De Stille Schreeuw" ("The Silent Scream", 1984) van Bernard Nathanson gezien, die toont hoe een foetus uit elkaar wordt gescheurd bij een abortus, en waren daar diep van onder de indruk geraakt. Ze vonden dat er in Nederland iets tegen abortus gedaan moest worden en baseerden de naam van hun stichting op de genoemde film. Willy Dorenbos zat tot 2005 in het bestuur.

Het kantoor van "Schreeuw om Leven" is gevestigd in Hilversum. De stichting geeft informatie over de verschillende mogelijkheden bij een ongeplande of ongewenste zwangerschap: moederschap, abortus en adoptie. Ze publiceert een nieuwsbrief die zeven maal per jaar verschijnt.

"Schreeuw om Leven" biedt gratis zwangerschapstesten aan, informatie over abortustechnieken, medische informatie, hulp na een abortus en gratis hulp en informatie over algemene onderwerpen. De stichting houdt zich ook bezig met relatievorming en seksualiteit.

Daarnaast demonstreert de stichting ook voor de deuren van klinieken waar abortus wordt uitgevoerd. Dit doen ze onder andere tijdens jaarlijkse stille nachtwakes op 18 december, de datum in 1980 dat de huidige abortuswet door het Nederlandse parlement werd goedgekeurd. Deze acties worden door de bezoekers, medewerkers en directies van deze abortusklinieken vaak als hinderlijk ervaren. Ook wordt ieder jaar de 'Mars voor het Leven' gehouden, een demonstratieoptocht. Begin december 2008 liep deze in het centrum van Amsterdam uit de hand door acties van tegendemonstranten. In 2009 was er veel politie op de been, om dergelijke rellen te voorkomen. Er werden enkele aanhoudingen verricht.

Begin december 2008 maakte voorzitter Dorenbos bekend dat Schreeuw om Leven getrouwe weergaven van een ongeboren kind van 10 weken ging versturen aan artsen en politici om te laten zien hoe groot en compleet de foetus is. De aankondiging leverde veel ophef op, onder meer omdat het gerucht ging dat het poppetje in het hele land huis-aan-huis zou worden verspreid. Op 28 april 2010 legde Schreeuw om Leven zo'n 30.000 van dergelijke plastic foetussen neer op het Plein te Den Haag, om daarmee te willen verbeelden hoeveel 'gedode ongeboren kinderen' er jaarlijks met de abortuspraktijk in Nederland gemoeid zijn.

Schreeuw om Leven ageert ook tegen uitingen die zij als godslastering opvat, zoals deze zich in reclame en culturele manifestaties voordoen. Zo hield de stichting een 'gebedswake' bij de Amsterdam ArenA in september 2006, waar de Amerikaanse zangeres Madonna twee concerten in de Confessions Tour gaf. Ook werd in 2007 een kerstreclamefolder van elektronicaconcern Dixons aangevochten.

Verder organiseert Schreeuw om leven zo nu en dan Bijbelleesmarathons. Dit gebeurde onder meer in Amsterdam, Veenendaal en Almere. Op straat wordt dan aandacht besteed aan het bekend raken met de Bijbel, volgens de stichting een boek dat te veel kritiek krijgt zonder dat men er echt mee bekend is.

Sinds eind 2013 runt de organisatie een "Pro Life Inloophuis" voor ondersteuning aan ouderen in Hilversum.

Binnen het Nederlandse politieke spectrum is het standpunt van de stichting terug te vinden in de partijprogramma's van de SGP en van de ChristenUnie. Er bestaat echter geen formele band tussen deze partijen en de stichting.



</doc>
<doc id="241128" url="https://nl.wikipedia.org/wiki?curid=241128" title="Smaakstof">
Smaakstof

Een smaakstof, (niet te verwarren met een "aroma"), is een stof die een smaak afgeeft. Dit zijn dus stoffen die een zoete, zoute, bittere, zure of hartige smaak hebben. De EU kent in de klassen voedingsadditieven het begrip smaakstof niet. 

De smaak is een onderdeel van een aroma, hoewel de meeste aromacomponenten geen eigen smaak hebben in de toegepaste concentraties.

De bekendste smaakstoffen zijn suiker en zout. 



</doc>
<doc id="241144" url="https://nl.wikipedia.org/wiki?curid=241144" title="Menopauze">
Menopauze

De menopauze (Grieks: μην: maand, παυσις: ophouden) is het stoppen van de menstruatie van een vrouw. Het treedt op wanneer de eierstokken geen vruchtbare eitjes meer over hebben. Hierdoor produceert het lichaam (bijna) geen oestrogenen & progestagenen meer, waardoor het voorplantingssysteem zijn functie verliest. De menopauze kan alleen achteraf vastgesteld worden als bij een vrouw gedurende een jaar na de laatste menstruatie geen nieuwe menstruatie meer is opgetreden.

De periode rondom de menopauze wordt de perimenopauze, het climacterium of de overgang genoemd. Dit proces duurt vanaf enkele jaren voor, tot enkele jaren na de menopauze. Tijdens het climacterium raken de eicellen, die bij de geboorte al in aanleg aanwezig zijn, op. Ook verandert de hormonale balans van het lichaam. De oestrogeen- en progesteronspiegels worden minder stabiel. Ten slotte verandert de menstruatie. De manier waarop deze verandert verschilt; het kan zomaar van het ene op het andere moment stoppen of geleidelijk afnemen. Dat tweede is te merken aan het feit dat het interval tussen twee menstruaties langer wordt of de bloeding langzaam afneemt. Het aantonen van een veranderende hormonale huishouding kan ook eenvoudig gedaan worden via een urinetest. Daarbij wordt dan de concentratie van het follikelstimulerend hormoon (FSH) gemeten. Kenmerkend voor de (pre)menopauze is een duidelijke toename van dit hormoon. Er zijn tegenwoordig ook testen beschikbaar om deze toename van het FSH te meten welke thuis uitgevoerd kunnen worden. Deze menopauzetesten zijn via internet te verkrijgen of via verschillende drogisterijen.

Tijdens het climacterium moet het vrouwelijk lichaam zich aanpassen aan deze natuurlijke veranderingen. In de hormonale huishouding kunnen vasomotorische symptomen zoals opvliegers en hartkloppingen optreden. Bij een opvlieger voelt de vrouw zich opeens zeer warm worden, ze gaat zweten en wordt rood in het gezicht. Verder kunnen vrouwen last krijgen van psychologische symptomen als depressie, angst en concentratiegebrek en van urogenitale klachten, zoals atrofische vaginitis, dysurie en urge-incontinentie.

De menopauze ontstaat meestal natuurlijk, maar kan ook als gevolg van chirurgische interventie (het verwijderen van de eierstokken) of door het gebruik van bepaalde medicatie worden geïnduceerd. De gemiddelde leeftijd waarop de menopauze optreedt is 51 jaar, maar bij sommige vrouwen treedt zij veel eerder op, dit is met name bij vrouwen die een behandeling met radio- of chemotherapie hebben ondergaan. Een zogenoemde premature menopauze wordt gedefinieerd als menopauze die optreedt voor het 40e levensjaar en komt voor bij 1-2% van de vrouwen.

Postmenopauzale vrouwen, met name van Europese afkomst, hebben een verhoogd risico om botontkalking en de ziekte van Alzheimer te krijgen. Dit komt vooral door de lage oestrogeenspiegels na de menopauze.

In geval van ernstige menopauzale klachten wordt soms overwogen hormoonvervangingstherapie te geven. In de Verenigde Staten werd dit lange tijd veelvuldig toegepast, omdat het het risico op osteoporose en hart- en vaatziekten na de menopauze zou verlagen. In Europa is men echter terughoudend met hormoonvervangingstherapie, zeker nadat onderzoeken hebben aangetoond dat vrouwen als gevolg van de behandeling mogelijk een verhoogd risico op borstkanker, hartziekten en herseninfarcten hebben. Bovendien is de menopauze geen stoornis maar een natuurlijk levensstadium. Er zijn vrouwen die het gebruik van hormoonvervanging daarom verwerpelijk vinden.

Uit onderzoeken zou blijken dat symptomen behandeld zouden kunnen worden met acupunctuur. Maar er zijn ook onderzoeken die aangeven dat de werking van acupunctuur overeenkomt met die van een placebo en dat acupunctuur niet meer effect heeft dan de reguliere geneeskunde..

Vrouwelijke orka's belanden tussen hun 30e en 50e levensjaar in de menopauze.

Penopauze



</doc>
<doc id="241241" url="https://nl.wikipedia.org/wiki?curid=241241" title="Vinografia">
Vinografia

Vinografia Nederland is de vereniging van verzamelaars van wijnetiketten in Nederland.

Vinografia werd opgericht in 1992. Er worden ruilbeurzen georganiseerd, soms ook in samenwerking met de Belgische zustervereniging BFO/FBO. Verder geeft de vereniging een blad uit.

Op wijnetiketten kunnen heel wat verschillende afbeeldingen worden teruggevonden. Voorbeelden hiervan zijn : architectuur, auto’s, bloemen, dans, dieren, glasramen, hoofddeksels, klederdracht, kunst, religie, schildpadden, treinen, uilen, voornamen, vuurtorens.

Door de wijnetiketten zo te groeperen, ontstaat een thematische verzameling van wijnetiketten.

Wijnetiketten kunnen ook per land of regio verzameld worden, zoals België, Luxemburg, Malta en Zuid-Afrika.



</doc>
<doc id="241511" url="https://nl.wikipedia.org/wiki?curid=241511" title="Nymfomanie">
Nymfomanie

Nymfomanie is een vorm van seksualiteit bij vrouwen die gekenmerkt wordt door een libido dat sterker ontwikkeld is dan in de betreffende cultuur als normaal wordt ervaren. De term heeft vaak een negatievere bijklank dan de algemene term hyperseksualiteit. 

In medische kringen is men het er niet over eens vanaf wanneer men spreekt van een "overmatige" seksuele drift. Over het algemeen wordt deze overmatig genoemd wanneer deze zorgt voor stress of een gebrekkig sociaal functioneren. Als de vrouw hierdoor psychische klachten krijgt, kan men nymfomanie als seksuele-functiestoornis (ICD F52.7) of als symptoom van een bredere medische aandoening beschouwen.

Het is niet altijd eenvoudig te bepalen waar de grens tussen seksuele drang en dwangmatig gedrag ligt. In het laatste geval gaat de wetenschap uit van een obsessieve-compulsieve stoornis. De term seksverslaving wordt sinds de uitgave van de DSM-IV gemeden.




</doc>
<doc id="241522" url="https://nl.wikipedia.org/wiki?curid=241522" title="Bernard Nathanson">
Bernard Nathanson

Bernard N. Nathanson (New York City, 31 juli 1926 - 21 februari 2011) was een Joods-Amerikaanse medicus die samen met Larry Lader en Betty Friedan in 1969 de pro-abortus-pressiegroep NARAL (National Association for the Repeal of Abortion Laws) oprichtte, maar later een tegenstander van abortus werd. In zijn autobiografisch boek "The Hand of God", beschreef Nathanson hoe hij met geestverwanten een uitgekiende strategie opzette om de publieke opinie te bewerken, waarbij doelbewust het aantal slachtoffers van illegale abortussen werd overdreven om begrip voor zijn zaak te bekomen.

Als voormalig aborteur is hij vooral bekend vanwege de radicale wijziging in zijn houding ten opzichte van de praktijk van abortus provocatus. Door de grote vooruitgang van de studie van de menselijke foetus en de opkomst van technieken zoals echografie in de jaren zeventig kwam hij ertoe abortus op wetenschappelijke gronden te verwerpen. In 1979 voerde hij zijn laatste abortus uit. Zijn documentaire film "The Silent Scream" uit 1984 (vertaling: 'de stille schreeuw'), waarin de abortus op een 12 weken oude foetus door middel van curettage wordt beschreven en getoond, heeft wereldwijd een grote maatschappelijke invloed gehad.

Nathanson was van Joodse afkomst en was aanvankelijk atheïst maar bekeerde zich later door toedoen van een lid van Opus Dei tot het katholicisme en werd op 9 december 1996 door kardinaal John O'Connor in New York gedoopt en gevormd. Hij stierf op 84-jarige leeftijd aan de gevolgen van kanker.

Nathanson was professor aan de New York Medical College en gaf ook les aan de Vanderbilt University.





</doc>
<doc id="241576" url="https://nl.wikipedia.org/wiki?curid=241576" title="NARAL">
NARAL

NARAL Pro-Choice America is een Amerikaanse vereniging die in de jaren 1970 gestreden heeft voor het afschaffen van de strafbaarheid van abortus.

De group werd in 1969 gesticht door Bernard Nathanson, Larry Lader en Betty Friedan als NARAL (de National Association for the Repeal of Abortion Laws). Ook nu nog wordt de vereniging vaak kortweg NARAL genoemd.



</doc>
<doc id="241694" url="https://nl.wikipedia.org/wiki?curid=241694" title="Ziekte van Weil">
Ziekte van Weil

Leptospirose (dat onder meer ook wel rattenziekte, melkerskoorts, of modderkoorts wordt genoemd) is een infectie die wordt veroorzaakt door spiraalvormige bacteriën van het geslacht "Leptospira". Soms zijn er helemaal geen symptomen, maar symptomen kunnen variëren van licht, zoals hoofdpijn, spierpijn en koorts, tot ernstig, zoals bloeding in de longen of hersenvliesontsteking.

Als de patiënt door de infectie geel wordt en lijdt aan nierfalen en bloedingen, wordt gesproken van de ziekte van Weil.

Is er sprake van hevige bloeding in de longen, dan wordt gesproken van een ernstig pulmonale-hemorragiesyndroom.
Er zijn liefst 13 verschillende soorten met hun serotypen van het geslacht "Leptospira" die een ziekte kunnen verwekken bij de mens. De meest voorkomende soorten zijn "Leptospira interrogans" en "Leptospira borgpetersenii". De bacteriën kunnen worden overgedragen door zowel wilde dieren als huisdieren. Meestal zijn het knaagdieren die de ziekte overdragen. De overdracht vindt gewoonlijk plaats door urine van dieren of door water of aarde die dierlijke urine bevat en in contact komt met wondjes in de menselijke huid, met de ogen, de mond of de neus. Dientengevolge kan een huisdier zoals een hond na het spitten/groeven in bijvoorbeeld aarde die besmet is, de ziekte van Weil overdragen aan zijn eigenaar/huiselijke kring door bijvoorbeeld een lik in het gezicht of op slijmvliezen. In onderontwikkelde landen komt de ziekte het meest voor onder de boerenbevolking en arme mensen in de steden. In ontwikkelde landen wordt de ziekte het meest aangetroffen bij mensen die zich bezighouden met buitenactiviteiten in warme, vochtige delen van de wereld. De gebruikelijke diagnose bestaat uit zoeken naar antistoffen tegen de bacterie of naar het DNA van de bacterie in het bloed.
Pogingen om de ziekte te voorkomen omvatten beschermende voorzieningen om contact te vermijden met mogelijk besmette dieren, zorgvuldig wassen na zulk contact, en terugdringen van het aantal knaagdieren in gebieden waar mensen wonen en werken. Het antibioticum doxycycline wordt wel gebruikt om infectie onder reizigers te voorkomen, maar de effectiviteit daarvan is onzeker. Er bestaan vaccins voor dieren tegen een bepaald type "Leptospira" die het risico van overdracht op mensen kunnen verminderen. De behandeling van een infectie bestaat uit gebruik van antibiotica zoals: doxycycline, penicilline of ceftriaxon. Aan de ziekte van Weil en het ernstige pulmonale-hemorragiesyndroom overlijdt jaarlijks meer dan 10% respectievelijk 50% van de patiënten, ondanks behandeling.
Jaarlijks raken naar schatting zeven tot tien miljoen mensen besmet met de ziekte van Weil. Het is niet duidelijk hoeveel mensen als gevolg hiervan overlijden. De ziekte komt het meest voor in tropische gebieden, maar kan zich overal voordoen. Uitbraken kunnen zich voordoen in sloppenwijken in onderontwikkelde landen. 

Nederland kampt ook met een stijging van het aantal gevallen, zo werd in september 2016 duidelijk. De ziekte is voor het eerst beschreven in 1886 door Weil in Duitsland. Dieren die geïnfecteerd zijn, kunnen geen symptomen, lichte symptomen of ernstige symptomen vertonen. Deze symptomen kunnen verschillen per diersoort. Bij sommige dieren nestelen de "Leptospira" zich in de voortplantingsorganen, zodat ze worden overgedragen tijdens de paring.

Door de recente stijging van het besmettingsrisico in Nederland en de toename van het aantal gevallen is tevens een nieuw gevaar ontstaan: een verhoogde mortaliteit doordat huisartsen de kennis nog niet in huis hebben tot diagnose te komen, door een gebrek aan herkenning van het ziektebeeld als gevolg van het eerder sporadisch voorkomen van de ziekte van Weil in ons land.

De ziekte is genoemd naar Adolf Weil, een Duitse internist (1848-1916). De ziekte van Weil wordt ook wel de rattenziekte genoemd, omdat de belangrijkste verspreider de bruine rat is. Een andere leptospirose is melkerskoorts die wordt overgedragen in contact met runderen.

De incubatieperiode is ongeveer 1 à 3 weken. Het ziektebeeld wisselt van een nauwelijks merkbare infectie zonder ziekteverschijnselen (subklinisch), tot een zeer ernstige aandoening, het syndroom van Weil. Een oude benaming voor de ziekte is "typhus hepaticus." In Nederland komt de ziekte van Weil ook voor, de helft van de bruine ratten blijkt leptospirose bij zich te dragen. Het komt ook wel als beroepsziekte voor bij rioleringswerkers en (muskus)ratbestrijders.

De ziekte kan gepaard gaan met hoge koorts, nefritis, geelzucht door leverontsteking, bloedingen, spierpijn in de kuiten, rode ogen, vergroting van lever en milt, lever- en nierfunctiestoornissen. Volgens het Nederlands Centrum voor Beroepsziekten is de sterfkans 5-10%.

De infectie ontstaat door contact met door rattenurine besmet water. De bacterie "Leptospira interrogans" kan dan binnentreden via de slijmvliezen of via open wonden.

De ziekte van Weil staat opgenomen in de B-lijst van de Wereldorganisatie voor diergezondheid (OIE), en is een aangifteplichtige ziekte.

De bacterie wordt bestreden met antibiotica zoals:

Soms is ook nierdialyse nodig.


</doc>
<doc id="241730" url="https://nl.wikipedia.org/wiki?curid=241730" title="Maanblindheid">
Maanblindheid

Maanblindheid of recidiverende uveïtis is een periodieke oogontsteking bij eenhoevigen. Het is de meest voorkomende oorzaak van blindheid bij paarden. 

Oorzaken kunnen zijn:

Influenza en L. interrogans infecties bezitten antigenen, waartegen het paard antistoffen gaat vormen. Deze antistoffen vertonen een kruisreactie met cellen van het oog, wat tot beschadiging en blindheid van het oog kan leiden.


</doc>
<doc id="241787" url="https://nl.wikipedia.org/wiki?curid=241787" title="Amantadine">
Amantadine

Amantadine (IUPAC: 1-aminoadamantaan; Merknaam: Symmetrel) is een geneesmiddel dat gebruikt wordt tegen de ziekte van Parkinson. De werking van amantadine is nog niet geheel duidelijk. Vermoedelijk bevordert het de afgifte van dopamine en verhoogt het de beschikbaarheid hiervan, zodat zich per tijdseenheid meer dopamine aan de betreffende receptoren kan binden.
Amantadine remt ook het binnendringen van het influenza A2-virus en was het eerste geneesmiddel dat op 8 januari 1969 geregistreerd werd als werkzaam tegen een virus. Het heeft bij influenza zowel profylactische als genezende werking.

De mens kan amantadine makkelijk opnemen; het kan door de bloed-hersenbarrière heen. Er zijn geen sporen van metabolieten te vinden; 90% van de toegediende dosis wordt onveranderd teruggevonden in de urine.

Na een eenmalige dosis van 100 mg wordt na circa vier uur de hoogste concentratie amantadine in het bloed bereikt. De gemiddelde halfwaardetijd bedraagt ongeveer 15 uur.


</doc>
<doc id="241855" url="https://nl.wikipedia.org/wiki?curid=241855" title="Myeline">
Myeline

Myeline is een vettige stof die op veel plaatsen in het zenuwstelsel het axon omhult. Myeline geeft de witte stof zijn witte kleur. Het zorgt ervoor dat boodschappen (zenuwimpuls|zenuwimpulsen|actiepotentiaal) sneller worden doorgestuurd (van 2 m/s naar (maximaal) 120 m/s); zonder myeline zou een dergelijk impuls er veel langer over doen om via het axon de 'volgende' zenuwcel te bereiken. In het bijzonder voor lange afstanden (bijvoorbeeld het perifere zenuwstelsel) is dit van cruciaal belang. De myelineschede bestaat uit een vele malen om het axon gerolde dubbele lipidenlaag, zoals die ook in celmembranen voorkomt (ontdekt door middel van structureel elektronenmicroscopisch onderzoek).

Naast het helpen bij de boodschapoverdracht zorgt myeline er ook voor dat een elektrisch signaal niet overspringt naar een zenuwcel waar het niet voor bedoeld is en zo kortsluiting veroorzaakt. In het centraal zenuwstelsel wordt het aanbrengen van de myeline (myelinisatie) verzorgd door oligodendrocyten. In het perifere zenuwstelsel zorgen schwanncellen hiervoor.

Van saltatoire impulsgeleiding oftewel sprongsgewijze impulsgeleiding wordt gesproken bij neuronen waar myeline aanwezig is. Hierbij gaat de impuls van het axon van een insnoering van Ranvier naar een andere insnoering van Ranvier op diezelfde zenuwceluitloper. Daardoor gaat de geleiding veel sneller. Omdat het cytoplasma van een axon elektrisch geleidend is, en omdat myeline voorkomt dat er elektrische lading weglekt via het celmembraan, is de depolarisatie bij een knoop van Ranvier voldoende om de elektrische spanning in een naburige knoop te verhogen tot boven de drempelwaarde. Hierdoor ontstaat ook in deze knoop een actiepotentiaal. Dit proces zet zich voort over de gehele lengte van het gemyeliniseerde axon. Dus, in gemyeliniseerde axonen verplaatsen actiepotentialen zich niet als golven maar "springen" ze van knoop naar knoop. Dit verschijnsel is ontdekt door Ichiji Tasaki, Andrew Huxley en collega's.

Myelinisatie is het proces waardoor witte stof wordt gevormd. Het wordt vaak gebruikt als een index van de rijping van de hersenen. Myelinisatie begint na de geboorte en is pas in de late adolescentie (omtrent 18 jaar) geheel voltooid. Ontwikkeling van myeline kan tegenwoordig in vivo met hersenscans (MRI) worden gemeten.

Paul Flechsig stelde al in 1920 vast dat myelinisatie in de primaire sensorische en motorische schorsgebieden het eerst (omtrent 3-4 jaar), en in associatiegebieden van de achterste en voorste delen van de cortex cerebri het laatst is voltooid. Bij het ouder worden (grofweg tussen 20-70 jaar) is er sprake van een geleidelijke afname van myeline.

Bij multiple sclerose, kortweg MS, wordt myeline in het centraal zenuwstelsel aangetast waardoor de overdracht van boodschappen moeilijker wordt en uiteindelijk helemaal stopt. Dit noemt men "demyelinisatie". Het lichaam vult de gaten in het myeline-omhulsel op met bindweefsel. Daardoor ontstaat een litteken zonder isolerende eigenschap. Men spreekt dan van een verharding (sclerose). Ook bij leukodystrofie (Grieks leukos = wit), een erfelijke aandoening, is er sprake van afbraak (dystrophia) van myeline.


</doc>
<doc id="242058" url="https://nl.wikipedia.org/wiki?curid=242058" title="Inenting">
Inenting

Inenting is de introductie van een stof aan het lichaam (innoculatie) ter genezing of voorkoming van infectieziektes. Bij de introductie van antistoffen wordt gesproken van passieve immunisatie. Van vaccinatie is sprake wanneer een vaccin van verzwakte ziekteverwekkers wordt ingebracht om het lichaam aan te zetten tot actieve immunisatie. Meestal gebeurt inenting via een injectie. 

Tijdens de zwangerschap krijgt een foetus veel antistoffen van de moeder mee, die tot ongeveer twee maanden na de geboorte aanwezig blijven bij de baby. Daarna moet de baby zelf afweerstoffen gaan aanmaken. Door vaccins tegen ziektes te geven, ontwikkelt het kind antistoffen tegen deze ziektes, zonder dat het de ziekte doormaakt. Dit biedt bescherming tegen ziektes die soms ernstige gevolgen kunnen hebben.




In Nederland en België zijn er rijksvaccinatieprogramma's, waarbij alle kinderen volgens een bepaald schema inentingen kunnen ontvangen. Deze inentingen moeten de kinderen én de gehele bevolking beschermen tegen ernstige infectieziektes.
Uit een meta-analyse van 1.000 studies blijkt dat vaccins erg weinig bijwerkingen hebben. Volgens het Rijksinstituut voor Volksgezondheid en Milieu (RIVM) komen ernstige bijwerkingen zeer zelden voor en zijn eventuele bijwerkingen meestal mild (zoals verschijnselen rond de prikplek, koorts en hangerigheid). Volgens het RIVM weegt dit ruimschoots op tegen de risico's die ongevaccineerde mensen lopen. De veiligheid van alle verschillende vaccinaties wordt voortdurend in de gaten gehouden, onder andere door het RIVM. Voor meer informatie hierover, zie Rijksvaccinatieprogramma.

In sommige vaccins, waaronder het griepvaccin, wordt thiomersal als conserveermiddel verwerkt. Thiomersal valt in het lichaam uiteen in ethylkwik en thiosalicylaat. Ethylkwik heeft een halfwaardetijd van 7 dagen, door uitscheiding via de ontlasting. Uit een empirische blinde test op 15 vrouwen met een evengrote controlegroep bleek de halfwaardetijd zelfs rond de 5,6 te liggen. Door deze snelle uitscheiding en het metabolisme dat het ethylkwik omzet naar anorganisch kwik is opstapeling in het lichaam niet waarschijnlijk. Uit onderzoek bij dieren blijkt dat ethylkwik, als het zich opstapelt, zich kan nestelen in de hersenen, wat vragen doet rijzen over de neurotoxiciteit als gevolg van vaccins met thiomersal. Resultaten uit onderzoek hiernaar wijzen op geen verband tussen ethylkwik en neurologische ontwikkelingsstoornissen. Ook blijken mensen die een huidallergie hebben voor ethylkwik een vaccin met thiomersal net zo goed te verdragen als anderen.

Bij meerdere groepen in de bevolking bestaan principiële bezwaren tegen vaccinatie. Volgens het RIVM bevindt de grootste groep gewetensbezwaarden in Nederland zich in antroposofische kringen. Nog meer dan in kringen van gereformeerde christenen. Zij zijn van mening dat gezonde voeding voldoende bescherming geeft tegen kinderziektes zoals de mazelen en dat de kinderziekten positieve effecten hebben op de lichamelijke en mentale ontwikkeling van een kind. Ook onder bevindelijk gereformeerden bevinden zich vaccinatieweigeraars. Door hen wordt vaccineren beschouwd als verzet tegen Gods voorzienigheid: God bepaalt of de mens ziek wordt en of die daarvan herstelt, en Hij heeft daar Zijn bedoeling mee. Deze opvatting is niet nieuw, al in 1827 publiceerde Maria Aletta Hulshoff een pamflet met de titel "De koepok-inenting beschouwd, en tien bedenkingen overwogen: voor minkundigen." De inenting was ook toen al in sommige religieuze kringen omstreden omdat daarmee zou worden "ingegrepen in Gods plan." Een organisatie die in Nederland het nut van vaccinaties in twijfel trekt is Nederlandse Vereniging Kritisch Prikken.

Niet-gevaccineerden worden deels beschermd doordat anderen wel gevaccineerd zijn (kudde-immuniteit), zodat een uitbraak minder kans heeft zich te verspreiden. Een enkele keer komen er toch uitbraken voor, met name in gebieden waar de concentratie niet-gevaccineerden hoog is. Voorbeelden hiervan binnen Nederland zijn de polio-epidemie van 1978 op de Veluwe, de uitbraak van bof tussen 2009 en 2012 en de uitbraak van mazelen in 2013-2014.

In de Verenigde Staten bestaan ook tegenstanders van vaccinatie. De Amerikaanse hoogleraar Dorit Rubinstein Reiss ageert daartegen, omdat zij de wetenschappelijke argumenten pro-vaccinatie overtuigend vindt, en omdat zij zich zorgen maakte over haar pasgeboren zoon, tijdens een uitbraak van kinkhoest. Reiss betoogt dat mensen die besluiten hun kinderen niet in te inten, aansprakelijk zijn als hun kind ziek wordt en een andere persoon besmet.

De ontdekker van het principe van vaccineren (van het Latijnse woord "vacca" dat koe betekent) was de Britse arts Edward Jenner die in 1796 opmerkte dat melkmeisjes die besmet waren geweest met koepokken ("vaccinia") (aan de handen, door het melken) geen pokken kregen. Door experimenteren ontdekte hij dat ook een opzettelijke besmetting met koepokken mensen bescherming gaf tegen de mensenpokken. Hij was echter niet de eerste die dat had opgemerkt.

Boeren op het platteland in Turkije hadden de gewoonte om zichzelf te beschermen tegen de pokken door zichzelf in aanraking te brengen met het vocht uit een pokkenblaasje van iemand die aan een milde vorm van pokken leed. Hierdoor kreeg men namelijk vaak zelf ook een milde vorm van pokken, en daardoor beschermd tegen de ernstige variant. Men liep echter toch een klein risico om ook aan deze milde vorm te overlijden. Lady Mary Montague merkte deze gewoonte op tijdens een bezoek aan Turkije en vertelde erover toen ze terugkwam in Engeland.

Dit verhaal kwam ook Edward Jenner ter ore. Tijdens experimenten viel hem op dat melkmeisjes de ziekte nooit kregen, zelfs niet wanneer hij ze bewust besmette. Jenner bracht dit in verband met het feit dat deze meisjes door hun werk vaak in aanraking kwamen met koepokken. Zo kwam Jenner rond 1796 op het idee dat men zich tegen besmetting met de gevaarlijke menselijke pokken kon beschermen door een moedwillige inoculatie (of "inenting") met koepokken.

Het werk van de Nederlander Geert Reinders omtrent de enting tegen runderpest (in 1774) was ook bekend bij Jenner en dit kan hem mede geïnspireerd hebben bij zijn experimenten met de pokken.

Louis Pasteur nam bij toeval waar dat kippencholerabacteriën ("Pasteurella multocida") die gedurende langere tijd gekweekt waren in het laboratorium en daardoor verzwakt waren, slechts een lichte ziekte veroorzaakten, die tegen een latere ernstige infectie beschermde. Hij formuleerde toen de gedachte dat men met een "verzwakte" smetstof soms milde infecties kan veroorzaken, waardoor bescherming optreedt tegen besmetting met de echte, ernstigere, 'virulente' ziekteverwekker. In korte tijd verkreeg hij door kweken onder abnormale condities verzwakte smetstoffen van miltvuur, varkensvlekziekte en hondsdolheid. Later verkregen andere onderzoekers op soortgelijke wijze 'minder virulente' vaccins.

Sir Almroth Wright (1897) concludeerde dat inspuiting van grote doses "gedode" bacteriën een soortgelijk effect moest hebben, mits bij het doden de structuur van de bacteriën zo weinig mogelijk veranderde (door verhitting op 56 °C, of doding met formaldehyde e.d.). Sir Almroth Wright ontwikkelde zo een werkzaam vaccin tegen buiktyfus.

Toen men ontdekte dat de verschijnselen van difterie (Pierre Roux en Alexandre Yersin) en tetanus (Shibasaburo Kitasato) aan exotoxinen te wijten waren, leerde men ook tegen deze ziekten te immuniseren met behulp van toxoïd, dat wil zeggen met formaldehyde ontgift toxine.

Moderne kennis bracht nieuwe mogelijkheden. Naast dode vaccins ontwikkelde men ook vaccins die slechts uit delen van een ziekteverwekker bestaan, namelijk die delen die het afweersysteem het beste kan aanvallen.
Men leerde bij vele infecties welke antilichamen beschermden en welke antigenen of delen daarvan (epitopen) de juiste antilichamen opwekten. In veel gevallen kan men deze antigeenfragmenten koppelen aan een drager-eiwit of met een recombinant-DNA-techniek het fragment aan het oppervlak van een onschadelijke bacterie laten produceren en hiermee immuniseren.

Zo levert een antigeen van het hepatitis B-virus dat door gistcellen geproduceerd wordt, een vaccin op tegen hepatitis B (Maurice Hilleman 1984).
Vaccinia-virus dat een vreemd antigeen aan de celmembraan produceert, levert een vaccin tegen pokken "en" een andere ziekte (Bernard Moss 1987).

Er wordt ook onderzoek gedaan naar andere manieren van vaccineren dan door middel van een injectie. Zo wordt aan de Rijksuniversiteit Groningen onderzoek verricht naar het vaccineren met behulp van een poeder dat ingeademd wordt. Inhalatie lijkt een veelbelovende vaccinatiestrategie tegen hepatitis-B en vogelgriep omdat het een aantal voordelen biedt boven injecteren. Deze methode biedt wellicht betere en economisch haalbare mogelijkheden om bijvoorbeeld grote populaties kippen in te enten. Ook is de houdbaarheid van een poeder groter dan van een vloeistof.

Ook (huis)dieren worden ingeënt, bijvoorbeeld tegen hondsdolheid en niesziekte. Sommige van deze vaccinaties zijn alleen ter bescherming van de dieren, andere (zoals het vaccin tegen hondsdolheid) zorgen ook voor een bescherming van de menselijke bevolking.




</doc>
<doc id="242097" url="https://nl.wikipedia.org/wiki?curid=242097" title="Atelectase">
Atelectase

Atelectase of longatelectase is een aandoening waarbij (een deel van) de long geen lucht meer krijgt en daardoor samenvalt ("collaps"). Atelectase wordt meestal veroorzaakt door een obstructie (afsluiting) van een bronchus, één van de twee hoofdtakken van de trachea (luchtpijp) die rechtstreeks naar de longen leiden.

Ook kleinere luchtwegen kunnen afgesloten raken. Dit kan worden veroorzaakt door een slijmprop, een geïnhaleerd voorwerp of zelfs door een tumor in de bronchus. De bronchus kan ook worden afgesloten door druk van buitenaf, bijvoorbeeld door een tumor of vergrote lymfeklieren. Wanneer een luchtweg afgesloten raakt, wordt de lucht uit de alveoli in het bloed opgenomen, waardoor de alveoli ineenkrimpen. Het ingeklapte longweefsel vult zich meestal met bloed, cellen, serum en slijm en raakt geïnfecteerd.


</doc>
<doc id="242115" url="https://nl.wikipedia.org/wiki?curid=242115" title="Gillette (merk)">
Gillette (merk)

Gillette is een Amerikaans scheermessenmerk. Ook andere producten voor het scheren en de persoonlijke hygiëne worden onder deze naam verkocht. 

Gillette werd in 1901 in Boston door King Camp Gillette opgericht als fabriek voor veiligheidsscheermessen. In 2005 werd het moederbedrijf The Gillette Company overgenomen door Procter & Gamble. 

Gillette beleefde een grote groei met de verkoop van het veiligheidsscheermes, dat in 1903 op de markt kwam.
In 1971 in lanceerde Gillette een wegwerpmesje met twee scheerbladen. De firma introduceerde in 1998 als eerste een scheerkop met drie mesjes, de Gillette Mach3.
In 2006 werd een scheermes met vijf mesjes op de markt gebracht.

Gillette verkoopt ook scheergerei speciaal voor vrouwen.

Gillette kent een lange geschiedenis in het promoten van haar producten. Bekende sporters als Thierry Henry, Roger Federer en Tiger Woods waren in Gillette-reclames te zien. Het merk richt zich vooral op jonge mannen, de slogan is dan ook ""The Best a Man Can Get"".



</doc>
<doc id="242168" url="https://nl.wikipedia.org/wiki?curid=242168" title="Bill Frist">
Bill Frist

William Harrison (Bill) Frist (Nashville (Tennessee), 22 februari 1952) is een Amerikaans politicus van de Republikeinse Partij. Hij was senator voor Tennessee van 1995 tot 2007. Van 2003 tot 2007 was hij ook "Senate Majority Leader", de woordvoerder van de grootste politieke partij binnen de Senaat.

Frist had een omvangrijke medische carrière achter de rug toen hij toetrad tot de politiek. Hij verkreeg een academische graad in gezondheidswetenschappen in 1974 van "Princeton University", en de "Medicinæ Doctor" in 1978 van "Harvard Medical School". Later heeft hij zich meer gespecialiseerd in de cardiologie - hij heeft meer dan 150 hart- en longtransplantaties uitgevoerd.

In 1994 werd hij verkozen tot de Senaat. Een controverse omtrent de raciale uitspraken van Senator Trent Lott zorgde ervoor dat Frist in 2003 door de Republikeinse senatoren als "Senate Majority Leader" werd verkozen, aangezien Lott het Republikeins leiderschap binnen de Senaat had opgegeven. Frist beloofde slechts twee termijnen uit te zitten in de Senaat. Die tweede termijn liep af in 2006. Hij werd dan ook als één van de mogelijke kandidaten gezien voor de presidentsverkiezingen van 2008. Hij heeft echter op 29 november 2006 besloten zijn medische carrière te vervolgen.



</doc>
<doc id="242422" url="https://nl.wikipedia.org/wiki?curid=242422" title="The Lancet">
The Lancet

The Lancet is een Brits medisch tijdschrift, dat wekelijks wordt uitgebracht door de Lancet Publishing Group. Het ontleent zijn naam aan het lancet, een chirurgisch mesje (scalpel).

De huidige hoofdredacteur is Richard Horton.

Er bestaan verscheidene gespecialiseerde edities van "The Lancet", genaamd "The Lancet Neurology" (neurologie), "The Lancet Oncology" (oncologie) en "The Lancet Infectious Diseases" (besmettelijke ziekten).

"The Lancet" wordt door veel medische wetenschappers beschouwd als een van de meest gerenommeerde wetenschappelijke tijdschriften, naast "Nature", "Science" (beide algemeen wetenschappelijk) en het "New England Journal of Medicine" (medisch). "The Lancet" heeft een impactfactor van ongeveer 45.



</doc>
<doc id="242473" url="https://nl.wikipedia.org/wiki?curid=242473" title="Snuit">
Snuit

Snuit is de benaming van het vooruitspringende gedeelte van de kop van veel dieren. Meestal wordt met de snuit meer specifiek het reukorgaan bedoeld. Dit orgaan is homoloog met de neus bij mensen.

De "verlengde snuit" (proboscis) van slurfdieren heeft zich ontwikkeld uit een uitstulping van reukorgaan en bovenlip.


</doc>
<doc id="242595" url="https://nl.wikipedia.org/wiki?curid=242595" title="Bloedweizwam">
Bloedweizwam

De bloedweizwam of gewone boomwrat ("Lycogala epidendrum"), soms ook blotebilletjeszwam genoemd, is een slijmzwam. Slijmzwammen zijn geen schimmels maar amoebe-achtige organismen die zich kunnen verplaatsen. In de vegetatieve fase is de kleur van de bloedweizwam rozerood, in de reproductieve fase wordt het organisme grijzig of bruin. 

De bloedweizwam wordt algemeen in alle werelddelen gevonden.



</doc>
<doc id="242794" url="https://nl.wikipedia.org/wiki?curid=242794" title="Marekse verlamming">
Marekse verlamming

Marekse verlamming of de Ziekte van Marek is een zeer besmettelijke virale ziekte bij kippen. Die ziekte is voor het eerst omschreven in 1970 in Hongarije door haar naamgever Marek. Het wordt veroorzaakt door een herpesvirus dat bekendstaat als MDV ("Marek's Disease Virus"). De ziekte wordt gekarakteriseerd door aanwezigheid van T-cel lymfoon evenals de infiltratie van zenuwen en organen door lymfocyten. Vaccinatie van het kuiken binnen 24 uur na uitkomst is de enige bekende methode om de ontwikkeling van tumoren te voorkomen. Toch voorkomt een vaccin de verspreiding van het virus niet. Leden van de MDV-virusfamilie kunnen ook ziekten bij kalkoenen en andere vogels veroorzaken.

De verschillende types van MDV kunnen worden ingedeeld naar de mate waarin het virus ziekmakend is en naar diersoort. Hierdoor ontstaat de volgende indeling:


</doc>
<doc id="242939" url="https://nl.wikipedia.org/wiki?curid=242939" title="Therapeutische breedte">
Therapeutische breedte

De therapeutische breedte (ook: therapeutische index of therapeutische ratio) van een geneesmiddel is het verschil tussen een net effectieve dosering en een net niet toxische dosering. 

De breedte wordt ook uitgedrukt als ratio, namelijk de verhouding tussen de dosis die een toxisch effect geeft bij 50% van de populatie (TD) en de dosis die een minimaal effect geeft bij 50% van de populatie ED)

De formule voor de therapeutische ratio is de volgende:

formula_1

Bij middelen met een grote therapeutische breedte (en ook een hoge ratio) hoeft men niet zeer zorgvuldig te werk te gaan om een effect te krijgen zonder veel kans op nadelige effecten. 

Bij middelen met een kleine therapeutische breedte (dus een lage ratio) ligt dat anders; geeft men juist genoeg dan is er geen vuiltje aan de lucht, geeft men bijvoorbeeld twee keer zoveel, of is de patiënt in kwestie toevallig niet zo goed in staat het middel te metaboliseren (en hierin bestaan voor veel middelen bij veel mensen en dieren grote verschillen) dan kunnen er al vergiftigingsverschijnselen optreden. 

Soms is het nodig bij toediening van een geneesmiddel na enige tijd te controleren hoeveel van het middel zich in het bloed bevindt. 

Een voorbeeld van middelen met een grote therapeutische breedte is de groep van de benzodiazepinen, kalmerende en slaapmiddelen die ook bij een overdosering van 10 of 20x de normale dosis zelden ernstige problemen geven. 

Voorbeelden van middelen met een geringe therapeutische breedte zijn bijvoorbeeld digoxine, gentamycine, lithiumcarbonaat, colchicine en zelfs het bekende paracetamol.


</doc>
<doc id="243010" url="https://nl.wikipedia.org/wiki?curid=243010" title="Haarzakje">
Haarzakje

Een haarzakje of haarfollikel is de functionele eenheid van een haar met omringende structuren. Daartoe behoren de haarpapil met zenuw en verzorgende bloedvaatjes, een talgkliertje en een spiertje waardoor de haar zich op kan richten bijvoorbeeld bij kou ("kippenvel").

Haarzakjes worden vrijwel over het hele lichaamshuid teruggevonden met uitzondering van de handpalmen, voetzolen, lippen en oogleden.

Door de verschillende soorten cycli in de haarzakjes ontstaan verschillende haarsoorten. We onderscheiden hoofdhaar, pubisbeharing ("pubarche"), axillaire beharing ("pubonche"), wenkbrauwen, wimpers, borstharen, been- en armbeharing en lichte bijna onzichtbare lichaamsbeharing elders.
Kortdurende haarcycli zijn de oorzaak van kortblijvende haren, zoals wimpers en wenkbrauwen. Langerdurende cycli produceren langere haren. Dit betekent ook dat de lengte van de haren beperkt blijft tot de duur van een haarcyclus in een haarzakje. Haren kunnen daarom niet onbeperkt blijven groeien.

De structuur van het haarzakje bepaalt de vorm van de haren. Een gekromd haarzakje vormt tijdens de haarcyclus een draaiing van het haar, hetgeen krul veroorzaakt. Schaamhaar is doorgaans gekrulder dan hoofdhaar en ook raciale verschillen qua haarstructuur worden hierdoor verklaard.

De functie van de haarfollikel is onderhevig aan hormonale schommelingen.
Vlak voor de bevalling ondergaan de haarfollikels voor de lichaamsbeharing een verandering, waarbij ze niet langer vellusbeharing produceren maar overgaan naar de kortere en lichtere beharing. Premature baby's worden wel geboren met deze vellusbeharing.
Tijdens de puberteit zal een deel van de haarfollikels op specifieke plaatsen dikkere en langere haren produceren. Dit proces valt onder de ontwikkeling van de secundaire geslachtskenmerken. Afhankelijk van de geslachtshormonen zal de lichaamsbeharing sterker of minder sterk ontwikkelen.
Na de menopauze ondergaan vrouwen een verandering die neigt naar de mannelijke lichaamsbeharing. De gezichtsbeharing versterkt met bijvoorbeeld het ontstaan van een lichte snorbeharing.

Enkel door het afsterven of vernietigen van het haarzakje zal er geen mogelijkheid meer zijn tot haargroei. Chemotherapie vernietigt enkel de snelvernieuwende binnenste cellaag in het haarzakje, maar laat het zakje zelf intact. De haarcyclus wordt afgebroken waardoor het haar uitvalt, maar de haarvorming zal zich hernemen aangezien de haarfollikel niet vernietigd werd.
Bij het verouderingsproces sterven geleidelijk aan meer haarfollikels af, waardoor kaalheid ontstaat. Mannen zijn onderheviger aan kaalheid dan vrouwen. Toch komen er genetische afwijkingen voor bij vrouwen die een gelijkaardige ouderdomskaalheid ontwikkelen als mannen.

De cycli in de haarfollikels zijn niet gelijklopend. Ze eindigen dus allen op andere momenten, waardoor men geleidelijk aan de haren verliest en weer bijgroeit, zonder op te vallen. Gemiddeld verliest een persoon zo'n 70 hoofdharen per dag. Na een chemotherapie zijn alle cycli gelijktijdig afgebroken en zal men na het teruggroeien een periode kennen waarop een groot deel van de haren gelijktijdig het einde van de haarcyclus bereikt. Op dit punt vallen opnieuw veel haren gelijktijdig uit.

Ongewenste beharing, zoals gezichtsbeharing bij vrouwen of overdadige lichaamsbeharing bij vrouwen kan permanent verwijderd worden door het vernietigen van de haarfollikels door bestraling met een intense warmtebron, dus eigenlijk door verbranding. Deze cosmetische ingreep gebeurt bijvoorbeeld door middel van lasertherapie. De laser richt zich op het pigment van de haar in het follikelzakje en probeert zo gericht mogelijk enkel het follikelzakje te verbranden met een zo minimale verbranding van het omliggende huidweefsel.
Aangezien er altijd een aantal follikelzakjes op het einde van hun cyclus zijn en geen gepigmenteerde haar bevatten, zullen er meerdere opeenvolgende cycli van lasertherapie nodig zijn om alle haarfollikels te treffen op een actief moment.

Bij het verbranden van de huid is de schade aan de haarfollikels onomkeerbaar bij een derdegraadsverbranding. Op dergelijke huid zal dus geen haar meer teruggroeien.

Huidaanwas (zoals wratten of moedervlekken) met haarfollikels, dus met haren, zijn meestal goedaardig.


</doc>
<doc id="243878" url="https://nl.wikipedia.org/wiki?curid=243878" title="Echocardiografie">
Echocardiografie

Echocardiografie is een techniek waarmee door middel van gebruik van geluid met een zeer hoge frequentie beelden van het hart kunnen worden gemaakt.

Echocardiografie is een techniek die niet meer weg te denken is uit de Cardiologie. Door gebruik te maken van echocardiografie kunnen er live bewegende beelden van het hart worden gemaakt. Hierdoor is de functie van het hart goed te beoordelen. De functie van de verschillende hartkamers is goed te zien, waardoor bijvoorbeeld na een doorgemaakt hartinfarct precies de ernst en de locatie hiervan kan worden bepaald. Ook kunnen de hartkleppen worden beoordeeld op functioneren en aan de hand van de echobeelden kan bijvoorbeeld de noodzaak tot het verrichten van een openhartoperatie ter vervanging of reparatie van een hartklep worden bepaald.

Centraal bij het maken van een echo is de transducer. De transducer bevat piëzo-elektrische kristallen die elektronisch worden geactiveerd en zo geluid met een heel hoge frequentie genereren. In het lichaam kaatsen de verschillende weefsels in meer of mindere mate deze geluidsgolf terug, en door de tijd te meten tussen de verschillende echo's die terugkomen van een enkele puls kan een beeld worden gevormd van de structuren onder de transducer. Door de geluidspuls elektronisch te sturen, kan er ook een twee- of zelfs driedimensionaal beeld worden opgebouwd.

Tot recent was het gebruikelijk de echo's op te slaan op videobanden, welke na vervaardiging later konden worden beoordeeld. Tegenwoordig is het gebruikelijk de echobeelden in een digitaal systeem op te slaan. Dit heeft als voordelen dat echo-opnamen sneller toegankelijk zijn en er na het opnemen extra metingen kunnen worden verricht. Opslag geschiedt meestal op een centrale server en de opnames voldoen aan het in de medische wereld gangbare DICOM formaat. 

Na opname worden de beelden door een cardioloog beoordeeld. Hierbij wordt er gelet op een aantal zaken:

Echocardiografie wordt met name gebruikt om te kijken naar de functie van het hart zoals dat op het moment van het onderzoek aanwezig is. Het is niet mogelijk om bijvoorbeeld te kijken naar vernauwingen in kransslagvaten al zijn er wel functietesten mogelijk waar echocardiografie bij gebruikt wordt om eventuele vernauwingen in deze vaten op te sporen.

Voorbeelden van het gebruik van echocardiografie:

Bovenstaande voorbeelden geven slechts voor een klein deel de praktische mogelijkheden van echocardiografie weer.


</doc>
<doc id="243893" url="https://nl.wikipedia.org/wiki?curid=243893" title="Flavonoïde">
Flavonoïde

Flavonoïden zijn een uitgebreide groep stikstofvrije organische verbindingen met een typisch basisskelet die wijdverbreid zijn in het plantenrijk.

Flavonoïden komen vooral voor in geneeskrachtige kruiden, fruit, groenten, zaden, noten en op planten gebaseerde dranken zoals thee en wijn. Zo komen ze veel voor in bosbessen, maar ook in bloemen, vruchten, bessen, cacao en groenten. Druiven bevatten 100 tot 135 milligram flavonoïden per 100 gram fruit. Flavonoïden dragen ook in belangrijke mate bij aan de smaak van voedingsmiddelen. Zo hebben ze bijvoorbeeld een grote invloed op de kleur en het aroma van rode wijn.

Flavonoïden spelen een belangrijke rol in de plantenstofwisseling, voornamelijk als groeiregulatoren en bij de bescherming tegen ultraviolet licht, oxidatie en hitte. Door hun meestal bittere smaak helpen ze plantenetende insecten af te schrikken, maar omgekeerd helpen ze ook bij de bestuiving, door via de felle kleuren juist bepaalde insecten aan te trekken. Flavonoïden worden tot de secundaire plantenstoffen gerekend.

Flavonoïden zijn pigmentstoffen (kleurstoffen) en zijn daarom in veel gevallen verantwoordelijk voor de felle kleuren van veel fruit, groenten en bloemen, maar ook van de herfstkleuren van bladeren. De naam flavonoïde is afkomstig van het Latijnse woord "flavus" (geel), en verwijst naar het gebruik van plantenstoffen voor het geel verven van wol, zijde of katoen. Flavonoïden kunnen echter veel meer kleuren bezitten dan alleen geel. De kleuren kunnen uiteenlopen van geel tot rood en donkerpaars.

De term "bioflavonoïden" verwijst naar biologisch actieve flavonoïden.

Bijna alle fruit, groenten, kruiden (o.a. die van de Japanse notenboom (Ginkgo) en specerijen bevatten flavonoïden. Ze worden ook aangetroffen in ander voedsel, zoals gedroogde bonen (ze zijn verantwoordelijk voor de kleur van rode en zwarte bonen) en granen (waar de kleur als gevolg van flavonoïden meestal geel is). In het algemeen kan gesteld worden dat de meest kleurrijke componenten van het voedsel, zoals de schil van fruit, de hoogste concentraties flavonoïden bevatten. Uitzondering is de witte pulpachtige massa tussen vrucht en schil bij citrusvruchten, die zeer rijk is aan flavonoïden, terwijl de schil en het citrusfruit zelf veel lagere concentraties bevatten.

Het Amerikaanse ministerie van Landbouw (USDA) geeft tabellen uit met de gehaltes van flavonoïden en proanthocyanidines in diverse voedingsmiddelen.

Producten die van bovengenoemde producten worden gemaakt (zoals wijn, die van druiven afkomstig is) bevatten meestal een grote variëteit aan flavonoïden.

Binnen de fruitfamilie zijn met name de bessen belangrijke leveranciers van de anthocyaninen.

Binnen de subgroep flavonolen en flavonen is quercetine de meest voorkomende flavonoïden in voedsel. Ook veelvoorkomende zijn kaempferol, myricetine en de ﬂavonen apigenine en luteoline. Uien en thee (met name groene en witte thee) zijn de belangrijkste bronnen van glavonolen en flavonen. Quercetine is de belangrijkste flavonol in uien, terwijl (groene en witte) thee grote hoeveelheden van zowel quercetine en kaempferol bevat.

In het menselijk lichaam zijn ze essentieel voor de stofwisseling van vitamine C en in het handhaven van de integriteit van de capillairwanden. Flavonoïden zijn krachtige antioxidanten.

Uit in-vitro-onderzoek blijkt dat flavonoïden een kankerremmende werking hebben. In vivo hebben deze stoffen veel minder effect omdat ze in lever en darmen worden afgebroken. Daarom wordt gewerkt aan chemisch enigszins gemodificeerde flavonoïden. Deze polymethoxyflavonen, zoals tangeretine en nobiletine bezitten kankerremmende eigenschappen.

Flavonoïden zijn ontdekt door Albert Szent-Györgyi, één van de belangrijkste chemici uit het begin van de twintigste eeuw. In 1937 kreeg hij de Nobelprijs voor de Geneeskunde voor zijn ontdekking en beschrijving van vitamine C. Het was tijdens het proces van isoleren van vitamine C dat Szent-Györgyi de flavonoïden ontdekte. Hij had een patiënt met bloedend tandvlees een vitamine C bereiding uit citroen gegeven en had daarmee het bloeden tot staan gebracht. Toen het probleem zich opnieuw voordeed gaf Szent-Györgyi zijn patiënt zuivere vitamine C in de veronderstelling dat dat het resultaat zou verbeteren, maar het bleek lang niet zo effectief.

In 1936 isoleerden Szent-Györgyi en collega's een fractie uit de citroenschil die ze "citrine" noemden. Citrine bleek een complex te zijn van vitamine C met andere, "nog ongeïdentificeerde" stoffen. Toen uit experimenten bleek dat citrine in veel sterkere mate dan vitamine C het vermogen bezit om de vasculaire permeabiliteit te beïnvloeden noemde Szent-Györgyi dit complex vitamine P, waarbij P staat voor de permeabiliteitsfactor. Het kapotgaan van vaatwandstructuren, waardoor ze zeer doorlaatbaar (permeabel) worden is één van de belangrijkste kenmerken van scheurbuik. Szent-Györgyi was ervan overtuigd een nieuw vitamine ontdekt te hebben.

Szent-Györgyi veronderstelde dat "vitamine P" cofactoren bevatte die het effect van vitamine C op de capillaire permeabiliteit versterkten. Vitamine P werd uiteindelijk door de wetenschappelijke gemeenschap niet als vitamine geaccepteerd, aangezien het collega-wetenschappers niet lukte om een toestand van "citrine (vitamine P) avitaminose" op te wekken. Twintig jaar later verklaarde de amerikaanse Food and Drug Administration (FDA) dat citrine (en citrus bioflavonoïden in zijn algemeenheid) geen vitamine was.

Szent-Györgyi bleef gedurende de rest van zijn leven ervan overtuigd dat de klinische symptomen van scheurbuik niet een gevolg zijn van een tekort aan uitsluitend vitamine C, maar van een gecombineerde deficiëntie van vitamine C en flavonoïden. De huidige wetenschappelijk kennis bevestigt de synergistische relatie tussen vitamine C en flavonoïden.

De benaming "bioflavonoïden" of "flavonoïden" is voor het eerst gebruikt in 1952 door de Duitse onderzoekers Geissmann en Hinreiner. Zij staan ook aan de basis van het classificatiesysteem op basis van de structuur van de "kern" van de flavonoïden-basisstructuur: de zuurstofhoudende pyraanring.

Meer dan 5000 natuurlijk voorkomende flavonoïden zijn geïsoleerd uit verschillende planten. Ze worden geclassificeerd op basis van hun chemische structuur en worden volgens de IUPAC vaak ingedeeld in drie subgroepen.

Flavonen worden in vier groepen onderverdeeld:





</doc>
<doc id="244034" url="https://nl.wikipedia.org/wiki?curid=244034" title="Waterbed">
Waterbed

Een waterbed is een bed waarvan de matras bestaat uit een met water gevulde kunststof zak, meestal van PVC, die in een waterdichte opvangbak ligt, veiligheidsvoering of liner genoemd.

Waterbedden werden in de negentiende eeuw al gebruikt. Uitvinder is de Schot Neil Arnott in 1832. Zijn vinding werd gebruikt om doorliggen van patiënten te voorkomen tijdens langdurige bedlegerigheid. Waterbedden werden in Nederland bij de gewone consument pas populair in de laatste decennia van de twintigste eeuw.

Een waterbed heeft een met water gevulde matras, die een goede en gelijkmatige ondersteuning van het lichaam geeft. Men heeft het gevoel te zweven. De matras moet na het vullen zorgvuldig ontlucht worden, want luchtbellen geven storende klotsgeluiden. Ook na correct afvullen ontstaan na verloop van tijd luchtbellen zolang het water niet vrij is van algen en bacteriën. Aan het water wordt na het vullen een ´conditioner´ toegevoegd, een ontsmettingsmiddel (bijvoorbeeld benzalkoniumchloride of natriumthiosulfaat) voor het doden van algen en bacteriën. Er zijn sinds enkele jaren ook biologische conditioners op de markt die geheel onschadelijk zijn voor het milieu.

De watermatras moet verwarmd worden omdat het water anders het lichaam van de slaper te veel afkoelt. De keuze van de juiste temperatuur verhoogt het comfort van een waterbed. 's Zomers koel en 's winters behaaglijk warm. Aangezien het gewicht van zo'n met water gevulde matras inclusief slaper(s) oploopt van 300 tot 850 kilo kan een waterbed alleen op een stevig dragende sokkel geplaatst worden. Zolang een woning voldoet aan de bouwvoorschriften, kan er altijd een waterbed worden geïnstalleerd.

Tweepersoonswaterbedden kunnen zijn voorzien van gescheiden compartimenten. Dit kan nodig zijn als de twee slapers veel in gewicht en lichaamsbouw verschillen, een verschillende watertemperatuur op prijs stellen, of andere eisen stellen aan de ligging. Bij het vullen van de watermatras is het zaak de matras zover te vullen dat bij liggen het lichaam nergens de bodem raakt. Te ver vullen van de waterzak heeft tot gevolg dat de slaper niet 'in' het water drijft maar op het gespannen vinyl ligt, vergelijkbaar met een luchtbed.

Moderne waterbedden zijn doorgaans van het "softside" type; in plaats van een houten 'bak' met harde rand wordt een schuimrubber rand rondom toegepast. Het geheel wordt vervolgens overtrokken met een afneembare bekleding.

Er is een keuze uit ongestabiliseerde, waarin het water volledige bewegingsvrijheid heeft, tot en met volledig gestabiliseerde waterbedden, waarin men al na een seconde stil ligt. Hiervoor zijn binnenin de matras maatregelen genomen, zoals compartimenteren met cilinders of kamers, een 'hydraulische systeem' of met speciale fibermatten, het zogenoemde 'floating systeem'. Die laatste worden tegenwoordig ook gecombineerd met schuimlagen, waardoor er zones in de matras kunnen ontstaan.

Gestabiliseerde waterbedden worden, net als bij de originele vinding van Arnott, in ziekenhuizen en zorginstellingen gebruikt voor patiënten die langdurig moeten liggen om doorliggen zo veel mogelijk te voorkomen.

Daarnaast zijn waterbedden vaak een basisonderdeel van snoezelruimtes.

Een koeienstal kan (deels) uitgevoerd worden met een zachte waterbedvloer in plaats van een harde betonvloer. Dit voorkomt verwonding.


</doc>
<doc id="244308" url="https://nl.wikipedia.org/wiki?curid=244308" title="Polycysteus-ovariumsyndroom">
Polycysteus-ovariumsyndroom

Polycysteus-ovariumsyndroom ("PCOS" ) of syndroom van Stein-Leventhal is een aantal samenhangende afwijkingen, waarbij vaak (kleine) cysten in de eierstokken aanwezig zijn. De afwijkingen worden waarschijnlijk veroorzaakt door, en/of gaan gepaard met hormonale afwijkingen.

Hierdoor ontwikkelen zich in de eierstokken (ovarium) meerdere (poly) cystes. De eicellen groeien niet of onregelmatig, waardoor er geen of onregelmatig een eisprong optreedt en vrouwen onregelmatig of niet menstrueren. Doordat de eisprong onregelmatig of geheel niet plaatsvindt zijn deze vrouwen verminderd vruchtbaar. Een hormoonbehandeling kan dit verhelpen.

Naar schatting heeft ongeveer tien tot vijftien procent van de vrouwen PCOS. Het komt relatief vaker voor bij Indiase vrouwen en Aboriginals. In Afrika is het veel zeldzamer.

De pathofysiologie van PCOS is complex. Een specifieke oorzaak valt niet aan te wijzen. Vele veranderingen in de stofwisseling spelen een rol.

Door een teveel aan testosteron kunnen één of meerdere van de volgende symptomen optreden.

Andere mogelijke gevolgen van PCOS: metabole- en cardiovasculaire afwijkingen.

Twee van de drie volgende symptomen dienen aanwezig te zijn.

Een aantal zaken dient te worden uitgesloten, omdat ze symptomen, zoals die bij PCOS voorkomen, kunnen veroorzaken.

Een gebruikelijke behandeling is die met een anticonceptiepil die een combinatie van een oestrogeen en een progestageen bevat. De keus van de pil is belangrijk; het progestageen dat het bevat, mag bij voorkeur geen androgene effecten vertonen.

Flutamide is effectief tegen overmatige lichaamsbeharing maar heeft potentieel ook fikse bijwerkingen.

De cyclus kan regelmatiger worden door het gebruik van de pil. Wanneer je de pil gebruikt zal er geen eisprong optreden en kun je ook niet zwanger raken. Wanneer je stopt met de pil kun je weer onregelmatig ongesteld worden.

Recentelijk is aangetoond dat veranderingen in levensstijl zoals gewichtsverlies (ongeveer 5 procent) en gezonde voeding een positief effect hebben op de cyclus en de vruchtbaarheid. Tevens is het zo dat een verlaging van de insulinespiegel ook een gunstig effect heeft op de cyclus en de vruchtbaarheid. De insulinespiegel kan worden verlaagd door het gebruik van metformine, wat vanwege zijn eveneens gewichtsverlagende effect een goede keuze is.

Indien vruchtbaarheid niet wordt bereikt met gewichtsverlies en metformine, kan men een hormoonbehandeling overwegen. De eisprong kan weer op gang gebracht worden door het middel clomifeen, eventueel gevolgd door een behandeling met follikelstimulerend hormoon. In de praktijk gebeurt dit via onderhuidse inspuitingen van Menopur*.

Gewichtvermindering is belangrijk bij aan diabetes type 2 gerelateerde problemen, zoals insulineweerstand en glucose-intolerantie. Vaak worden geneesmiddelen gebruikt om het gunstige effect van gewichtsvermindering te versterken. Men heeft dan de keus uit metformine, tolbutamide, glibenclamide en de middelen uit de groep van thiazolidinedionen die mogelijk ernstige (cardiale) bijwerkingen veroorzaken (bijvoorbeeld pioglitazon (Actos) of rosiglitazon (Avandia)). Ook is er een natuurlijk middel beschikbaar om de insulinegevoeligheid te verbeteren. Het gaat hier om het metaboliet D-Chiro Inositol, dat ook in voeding zoals boekweit en carob aanwezig is. Bij het gebruik van D-chiro Inositol zijn geen bijwerkingen bekend.

Am J Med". 2007;120:128-32.


</doc>
<doc id="244921" url="https://nl.wikipedia.org/wiki?curid=244921" title="Tablet">
Tablet

Een tablet is een toedieningsvorm voor geneesmiddelen en voedingssupplementen waarvan het actieve ingrediënt bij kamertemperatuur in de vaste fase is.

Een tablet kan diverse vormen en afmetingen hebben, bijvoorbeeld plat, bolvormig, driehoekig, oblong-tabletten. Ook zijn er stempels waarmee tabletten in de vorm van figuurtjes (bijvoorbeeld beertjes) kunnen worden geslagen. Om het breken van tabletten te vergemakkelijken, kunnen tabletten worden voorzien van een enkele of dubbele breukstreep.

Tabletten worden gemaakt door één vastgestelde dosis actief ingrediënt, samen met eventuele zoetstoffen, smaakstoffen, kleurstoffen, coating en tabletteerhulpstoffen (bv. bindmiddelen, desintegratiemiddelen, glijmiddelen), in een mal te persen.
Wanneer het met het volume van één dosis niet mogelijk is om een tablet te maken van handzame afmetingen, wordt het actieve ingrediënt vermengd met vulstoffen om het volume te vergroten. Als vulstof wordt vaak gebruikgemaakt van lactose, sacharose of zetmeel.

Tabletten van voedingssupplementen worden meestal verpakt in een glazen of kunststof pot. Tabletten van geneesmiddelen worden verpakt in een blisterverpakking (doordrukstrip).

Wanneer het wenselijk is dat het actieve ingrediënt geleidelijk door het lichaam opgenomen wordt, wordt een tablet met een 'controlled release'-systeem gebruikt in plaats van een 'gewone' tablet.

De oude Romeinen kenden al het gebruik van tabletten. In een Romeins scheepswrak dat medicinale vracht vervoerde, werden zes tabletten in een tinnen doosje teruggevonden. Het schip heette "Pozzino" en opereerde rond 140-130 v.Chr.. op een handelsroute tussen Griekenland en diverse havens langs de Middellandse Zee. De tabletten bestonden voornamelijk uit zink, maar ook uit dennenhars (antibacteriële eigenschappen), zetmeel (bindmiddel) en dierlijke en plantaardige vetten, zoals olijfolie (wordt standaard gebruikt in parfums en medicijnen). De tabletten waren 4 cm in doorsnede en 1 cm dik. Onderzoekers vermoeden dat de tabletten in water werden opgelost om als oogbad te fungeren. Zowel van Theophrastus, Plinius de Oudere als Dioscorides zijn geschriften bekend waarin het gebruik van zink, vooral voor oogzalven en -crèmes, bekend is.


</doc>
<doc id="244986" url="https://nl.wikipedia.org/wiki?curid=244986" title="Lymfevatenstelsel">
Lymfevatenstelsel

Het lymfevatenstelsel – of lymfevaatstelsel – oftewel systema lymphoideum is het geheel van organen, vaten en weefsels in het lichaam van gewervelde dieren waarin zich hoofdzakelijk lymfe en lymfocyten bevinden en getransporteerd worden.

Lymfevaten gaan over in lymfebanen die uiteindelijk samenkomen in lymfeklieren, deze zijn vooral gelegen in de hals, in de buikholte, aan het sleutelbeen, onder de oksels en in de liezen. Vervolgens komt alle lymfevocht via twee grote verzamelvaten achter het sleutelbeen in de bovenste holle ader terecht. De gezuiverde lymfe wordt zo weer in de bloedsomloop opgenomen. Het linker verzamelvat is veel groter dan het rechter omdat het de lymfe afkomstig uit beide benen verwerkt.

Het stelsel maakt deel uit van de veneuze bloedsomloop en fungeert als een drainagesysteem van het lichaam dat begint in de lymfevaten en eindigt in grote aders. Het stelsel is van groot belang bij de afweer in het menselijk lichaam, voorkoming van een auto-immuunrespons, transport van bloedcellen, afbraak en rijping van lymfocyten alsmede het reinigen van het bloed. Het stelsel vervult een immuunafweerfunctie van het lichaam door de aanwezigheid van lymfocyten in lymfeklieren, die via de lymfe en de grote borstbuis in de bloedsomloop worden gebracht.

Het lymfevatenstelsel ligt nagenoeg parallel aan de bloedvaten en is een open systeem, in tegenstelling tot de bloedsomloop. Het bestaat uit lymfevaten, lymfebanen en lymfeklieren. Lymfe dat de bloedbaan heeft verlaten, wordt vanuit de extracellulaire ruimte opgezogen door de lymfevaten. Die transporteren lymfe via de lymfeknopen terug naar de bloedbaan. De milt behoort niet tot het lymfestelsel, maar voert een soortgelijke functie uit in het bloedvatenstelsel.

Het lymfe bevat lymfocyten, die tot de leukocyten behoren. De lymfocyten zijn betrokken bij de afweer in het menselijk lichaam. Er zijn T-lymfocyten (die danken hun naam aan de thymus of zwezerik), B-lymfocyten en cytotoxische T-cellen. Deze cellen detecteren bepaalde antigenen (lichaamsvreemde stoffen). B-cellen kunnen zich via het MHC-complex presenteren na fagocytose (het "opeten") van lichaamsvreemde stoffen zoals een bacterie of virus. De T-lymfocyten kunnen de betreffende cel doden en/of geven informatie door aan de B-lymfocyten die daarop weer veranderen in plasmacellen. Deze plasmacellen maken immunoglobulinen aan die weer specifiek hechten op lichaamsvreemde stoffen. 

B-lymfocyten kunnen ook zelf lichaamsvreemde stoffen herkennen en tot productie van immunoglobulinen overgaan. Daardoor worden de lichaamsvreemde cellen (of virus bevattende cellen) weer herkend door T-cellen die ze onschadelijk maken. Dit proces van herkenning en onderwijzen van de B-cellen gebeurt in de lymfeklieren via complexe signaleringssystemen. Om een aanval van de lymfocyten op lichaamseigen cellen te voorkomen vindt in de thymus een proces plaats waarbij T-lymfocyten die lichaamsantigenen herkennen direct sterven, voordat ze uitgerijpt zijn. Voor B-lymfocyten geldt een vergelijkbaar proces van herkenning. Immuungestoorde ziekten kunnen optreden wanneer dit proces niet goed verloopt.

De lymfeklieren kunnen van belang zijn voor de diagnose van bepaalde infectieziekten. Verder zijn de lymfeklieren plekken waar uitzaaiingen van kanker kunnen ontstaan. Kankercellen kunnen zich soms via de lymfebanen verspreiden, en uitzaaiingen veroorzaken in de lymfeklier. Het eerste station waarnaar een maligniteit zich verspreidt, wordt de schildwachtklier genoemd. Indien een biopt (stuk weefsel verwijderd door middel van naald of iets dergelijks) uit een schildwachtklier "negatief" is, betekent dit dat er geen maligne (ongeremd delende) cellen zijn aangetroffen. De kans dat de kanker in zo'n geval ergens anders is uitgezaaid is erg klein.

Daarnaast zijn er tal van andere afwijkingen aan een lymfeklier of lymfevat mogelijk. Bij sommige ontstekingen van hand of voet ziet men wel eens een rode streep over de hand of het onderbeen naar boven lopen doordat een lymfevat is gaan ontsteken; dit heet lymfangitis. Na een operatie voor diverse soorten van kanker, waaronder borstkanker, waarbij soms een groot aantal lymfeklieren uit de oksel of lies wordt weggenomen, kan de lymfeafvoer verstoord zijn met als gevolg een permanent dikke arm of been aan die kant; dit veroorzaakt een ophoping die een lymfoedeem wordt genoemd.

In het lymfevatenstelsel zelf kan ook kanker ontstaan (lymfeklierkanker). Hierbij wordt onderscheid gemaakt tussen ziekte van Hodgkin en non-hodgkinlymfoom (NHL).


</doc>
<doc id="245010" url="https://nl.wikipedia.org/wiki?curid=245010" title="Lissencefalie">
Lissencefalie

Lissencefalie is een aangeboren hersenaandoening, die zeer zelden voorkomt. Lissencefalie betekent letterlijk "gladde hersenen". Er zijn veel verschillende varianten en syndromen. Het syndroom van Miller-Dieker, het syndroom van Walker-Warburg en het Fukuyama syndroom zijn hier een paar voorbeelden van.

Kinderen die geboren worden met lissencefalie hebben zware verstandelijke handicaps en sterven vaak binnen enkele maanden na de geboorte.



</doc>
<doc id="245012" url="https://nl.wikipedia.org/wiki?curid=245012" title="Polymicrogyrie">
Polymicrogyrie

Polymicrogyrie is een aangeboren hersenafwijking. De naam bestaat uit een combinatie van Griekse woorden polus (=veel), micros (=klein) en guros (=winding). Het is een zeldzame afwijking. 

De gevolgen van deze hersenafwijking zijn heel verschillend. Het ligt er onder andere aan op welke plek zich de afwijking zich bevindt. De prognose voor mensen met deze aandoening is onzeker. Sommige kinderen/mensen hebben bijna geen afwijkingen en er zijn kinderen/mensen die ernstig gehandicapt zijn.

Vaak komt er ook epilepsie en spasticiteit als probleem naar voren.

Sietske H., een vrouw die na het vermoorden van haar vier baby's in 2012 tot 4 jaar gevangenisstraf en dwangverpleging werd veroordeeld, lijdt aan Polymicrogyrie.




</doc>
<doc id="245019" url="https://nl.wikipedia.org/wiki?curid=245019" title="Bob jij of Bob ik?">
Bob jij of Bob ik?

Bob jij of Bob ik? is de titel van een Nederlandse voorlichtings- c.q. beinvloedingscampagne tegen rijden onder invloed van alcohol. De campagne is een initiatief van het ministerie van Verkeer en Waterstaat. 
Hierin is Bob de aanduiding van de persoon in een gezelschap die nuchter blijft, zodat deze automobilist de mensen die wel drank op hebben veilig naar huis kan rijden. In december 2001 begon de campagne.

Bob is niet als afkorting bedoeld, maar gewoon als naam. Bij de introductie van de campagne werd in de media gemeld dat het staat voor "Bewust Onbeschonken Bestuurder", waardoor veel mensen dit denken.

De Nederlandse campagne borduurt voort op het succes in België, waar men 'de Bob' in 1995 heeft geïntroduceerd. Bob is een idee van het Belgisch Instituut voor de Verkeersveiligheid. Deze private organisatie is samen met Belgische bierbrouwers eigenaar van Bob als merk.
Veilig Verkeer Nederland en de gezamenlijke importeurs en producenten van bier, wijn en gedistilleerde dranken besloten samen met het ministerie van Verkeer en Waterstaat om eind 2001 van start te gaan met een Nederlandse Bob-campagne.
Nog steeds zijn deze drie partijen de gezamenlijke regisseurs van de Nederlandse Bob-campagne.

De campagne bestaat onder andere uit attentieborden langs autosnelwegen, commercials op radio en tv en Bob-pakketten voor onder andere horeca en lokale en regionale overheden. 

Volgens een onderzoek uit 2009 was in 2008 het totale bereik van de campagne 97% en kon 53% een goede beschrijving van de tv-spot geven. De wintercampagne van dat jaar werd met een 7,4 beoordeeld, 63% van het algemeen publiek noemde 'niet met alcohol op achter het stuur kruipen' spontaan als belangrijkste boodschap van de campagne. Ook was een onderzoeksresultaat dat iedereen bekend is met de term Bob en de betekenis ervan, hetgeen tot de conclusie leidde dat de doelstelling, het handhaven van de bekendheid, was gehaald.

De meerderheid (64%) van het algemeen publiek zei afspraken te maken over wie er naar huis rijdt. 81 procent maakt altijd afspraken en ook altijd vooraf. Van degenen die dergelijke afspraken maken, gebruikt 35% vaak tot altijd de term ‘bob’.

De Bob-campagne heeft eind 2006 een vervolg gekregen met 'Je bent top, bob!'. Via internet kunnen vrienden van de Bob hun Bob bedanken. De campagne wordt ondersteund door radio, televisie, kranten en internet.

Bonnie St. Claire speelde in een Bob-televisiespotje in 2012.



</doc>
<doc id="245176" url="https://nl.wikipedia.org/wiki?curid=245176" title="Torsie (geneeskunde)">
Torsie (geneeskunde)

Met een torsie of torsio (van het Latijnse "torquere") wordt in de geneeskunde een draaiing in de lengteas, de draaiing van een steel of een kanaal of de draaiing van een orgaan om een steel bedoeld. De bekendste torsie is de torsio testis, een mogelijk erg pijnlijke aandoening waarbij de bloedtoevoer naar de testis onderbroken is doordat de zaadleider enkele malen gedraaid is. Deze aandoening is enkel chirurgisch te verhelpen als dat op tijd gebeurt! Het moet minstens binnen 4 tot 6 uur gebeuren anders heeft een ingreep geen zin meer, en is de zaadbal verloren gegaan vanwege een tekort aan bloed. Het begrip torsie wordt ook gebruikt bij onder andere torsio ovarii, waarbij een vergrote eierstok draait om zijn aanhechtingssteel, en torsio uteri, een asdraaiing van de baarmoeder.


</doc>
<doc id="245221" url="https://nl.wikipedia.org/wiki?curid=245221" title="Hematologie">
Hematologie

Hematologie is het medische specialisme dat zich bezighoudt met afwijkingen van het bloed, de bloedvormende organen en de lymfklieren. Het is een specialisatie binnen de interne geneeskunde: hematologen hebben na de opleiding tot basisarts een specialisatie tot hematoloog gedaan. Hematologisch onderzoek richt zich met name op de cellen in bloed, beenmerg en de lymfklieren.
De hematologie valt in de volgende deelgebieden uiteen: 

De maligne hematologie omvat hemato-oncologische aandoeningen zoals leukemieën (chronische/acute myeloïde/lymfatische leukemie), myelodysplastische syndromen, myeloproliferatieve aandoeningen (polycythaemia vera, essentiële trombocytemie, myelofibrose, mastocytose, hypereosinofiel syndroom), maligne lymfomen (ziekte van Hodgkin, non-hodgkinlymfoom, huidlymfomen), plasmaceldyscrasieën (multiple myeloom (ziekte van Kahler), amyloïdose) en immunocytomen (Ziekte van Waldenström).

De benigne hematologie omvat de niet-oncologische aandoeningen zoals anemie (bloedarmoede) als gevolg van ijzergebrek, vitamine B12 gebrek, foliumzuurgebrek, hemoglobinopathieën (hemoglobine-afwijkingen zoals sikkelcelziekte), trombocytopenie (gebrek aan bloedplaatjes, bijvoorbeeld ten gevolge van idiopathische trombocytopenische purpura) en hemochromatose (ijzerstapelingsziekte).

De hemostase en trombose richt zich op bloedstollingsstoornissen, zoals hemofilie A en B, de ziekte van von Willebrand, trombose en longembolieën.

Bloedtransfusie omvat het selecteren van geschikte transfusieproducten (erytrocyten, trombocyten en plasma) voor de patiënt die een te laag hemoglobinegehalte heeft of dreigt te krijgen (erytrocytentransfusie) of een bloedingsneiging heeft (trombocytentransfusie, plasmatransfusie). Deze transfusieproducten worden bereid uit bloed dat afgenomen is bij gezonde donoren (bloedbank).


</doc>
<doc id="245225" url="https://nl.wikipedia.org/wiki?curid=245225" title="Anabolisme">
Anabolisme

Anabolisme is het opbouwen van grotere moleculen uit kleinere moleculen via een metabole route door middel van stofwisseling in cellen, organen of hele organismen.

Anabolisme maakt deel uit van het proces waarbij organen en weefsels zoals spiermassa en botten worden opgebouwd. Dit gebeurt dankzij de groei en differentiatie van cellen, waarbij ook synthese van complexe moleculen een belangrijke rol speelt. De meeste anabolische processen worden aangedreven door adenosinetrifosfaat.

Anabolisme is het tegengestelde van katabolisme, een stofwisselingsproces waarbij grotere moleculen in kleinere eenheden worden afgebroken, waarna de celademhaling plaatsheeft en waardoor het anabolisme tevens gestimuleerd wordt. Het evenwicht tussen anabolisme en katabolisme wordt onder andere bepaald door het circadiaan ritme.

In de endocrinologie worden hormonen traditioneel als anabool of als katabool geanalyseerd. De klassieke anabole hormonen - die bijvoorbeeld de eiwitsynthese en de spiergroei stimuleren - staan bekend als anabole steroïden. Voorbeelden van dergelijke hormonen zijn het groeihormoon, insuline, de insuline-achtige groeifactor, testosteron en oestradiol. 


</doc>
<doc id="245226" url="https://nl.wikipedia.org/wiki?curid=245226" title="Katabolisme">
Katabolisme

Katabolisme is het afbreken van grote moleculen in kleinere moleculen door middel van stofwisseling in cellen. Grote moleculen als polysacharide, lipiden, nucleïnezuren en proteïnen worden daarbij afgebroken in kleinere moleculen als monosachariden, vetzuren, nucleotiden en aminozuren. Bij deze chemische reactie komt energie vrij, waardoor de reactie een vorm is van dissimilatie, of verbranding. De grote moleculen worden polymeren genoemd en de kleinere moleculen monomeren. 

Sommige monomeren die als gevolg van het uiteenvallen van polymeren (depolymerisatie) ontstaan, worden door cellen als bouwstenen gebruikt om nieuwe polymeren te vormen (polymerisatie); andere monomeren ondergaan verdere afbraak/katabolisme, meestal door oxidatie, waarbij als "afvalproduct" melkzuur, azijnzuur, koolstofdioxide, ammoniak of ureum wordt gevormd. De vrijkomende energie wordt grotendeels omgezet in warmte, terwijl een klein deel wordt gebruikt om de synthese (aanmaak) van adenosinetrifosfaat te bevorderen. Dit molecuul zorgt ervoor dat de bij katabolisme vrijgekomen energie die niet verloren gaat als warmte, wordt gebruikt voor de reacties die aan de basis liggen van anabolisme. Op deze manier houdt katabolisme het proces van anabolisme in stand: direct, door de monomeren, gevormd bij depolymerisatie, die weer als bouwstenen voor nieuwe polymeren dienen; indirect, door de energie die bij oxidatie vrijkomt en bij de nieuwe polymerisatie wordt ingezet.

Katabole reacties worden in de eerste plaats aangestuurd door hormonen en de moleculen die bij het proces betrokken zijn. Sinds het begin van de 20e eeuw zijn vooral cortisol, glucagon, adrenaline en enkele andere catecholaminen bekend als hormonen die een katabool proces in gang zetten. De laatste tijd worden er steeds meer hormonen ontdekt die althans tot op zekere hoogte hetzelfde effect hebben, zoals cytokine, orexine, hypocretine en melatonine.

Voorbeelden van katabole processen zijn glycolyse, de citroenzuurcyclus, het afbreken van spiereiwitten waarbij aminozuren worden gevormd (die op hun beurt als substraat voor gluconeogenese of het verder afbreken van vet tot vetzuur dienen). 


</doc>
<doc id="245446" url="https://nl.wikipedia.org/wiki?curid=245446" title="Medium chain acyl co-enzym-A dehydrogenase-deficiëntie">
Medium chain acyl co-enzym-A dehydrogenase-deficiëntie

MCAD ofwel medium chain acyl co-enzym-A dehydrogenase-deficiëntie (sommige bronnen noemen het ook MCADD) is een van de meest voorkomende stofwisselingsziekten, ongeveer één op 12.000 levendgeborenen lijdt eraan.

De stoornis bij MCAD is het niet kunnen verbranden van middellange (6 tot 12 koolstofatomen) vetzuurketens door de cellen. Normaal gesproken halen de lichaamscellen hun energie uit de verbranding van glucose, en als de glucose opraakt, schakelen ze over op de verbranding van vetzuren. Lijders aan MCAD kunnen dit niet en de cellen zullen daarom bij glucosegebrek acuut 'verhongeren'. Als dit gebeurt, raakt het slachtoffer bewusteloos en kan hij zelfs overlijden als niet snel ingegrepen wordt.

Aan kinderen met MCAD is zonder verder onderzoek niet te zien of zij eraan lijden en ze mankeren op het oog niets. Zolang ze regelmatig voldoende koolhydraten binnenkrijgen, groeien ze dan ook normaal op. Pas wanneer ze, bijvoorbeeld door overgeven bij ziekte, eens een keer niet goed gegeten hebben, kan na een aantal uren een crisis optreden. Omdat dit meestal 's nachts gebeurt en omdat MCAD onbekend was, werden in het verleden dit soort gevallen vaak als wiegendood aangemerkt. Het is bij plotseling overlijden van een zuigeling echter een zeldzame oorzaak: in minder dan 1% van de gevallen. Als de verzorgers van het kind weten dat het MCAD heeft, kunnen ze door extra maaltijden voorkomen dat een crisis optreedt, en bij een crisis eventueel nog glucose toedienen.

Hoewel de lijders aan MCAD zo op het oog weinig mankeert, komen er in hun bloed en urine wel alternatieve afbraakproducten van de vetzuurketens voor. Deze afbraakproducten kunnen wel secundaire verschijnselen veroorzaken, zoals lage bloeddruk en vetachtige afzettingen in de lever. Om deze verschijnselen zo veel mogelijk te beperken, moet een vetarm dieet gevolgd worden.

Als proef werd in een deel van Nederland al enige tijd door middel van de hielprik op MCAD getest. Een andere stofwisselingsziekte waar al langer systematisch op getest wordt, is PKU. Vanaf januari 2007 maakt de test op MCAD een vast onderdeel uit van de hielprik.



</doc>
<doc id="245449" url="https://nl.wikipedia.org/wiki?curid=245449" title="Peter Piot">
Peter Piot

Peter baron Piot (Keerbergen 17 februari 1949) is een Belgische arts. Hij is een voormalig assistent secretaris-generaal van de Verenigde Naties en was tot eind 2008 directeur van UNAIDS. Nadien nam hij een positie aan als professor aan het Imperial College London.

In 1974 studeerde Piot af als arts aan de Universiteit Gent waarna hij in 1976 mede-ontdekker werd van het Ebolavirus in Zaïre. Hij vloog persoonlijk naar het dorp bij de Ebola-rivier, en werd zo persoonlijk verantwoordelijk voor het bedwingen van de eerste epidemie. In 1980 behaalde hij een doctoraat in de Microbiologie aan de Universiteit Antwerpen, waarna hij ging werken in het Instituut voor Tropische Geneeskunde. Hij is thans directeur van de London School of Hygiene and Tropical Medicine.

Van 1991 tot 1994 was Piot voorzitter van de International AIDS Society. Van 1992 tot 1994 werkte hij als geassocieerd directeur aan de aids-programma’s van de Wereldgezondheidsorganisatie. Op 12 december 1994 werd hij benoemd tot directeur van UNAIDS en tevens assistent secretaris-generaal van de Verenigde Naties. Hij oefende beide functies uit tot eind 2008.

In 1995 werd hij door Koning Albert II in de adelstand verheven en kreeg hij de titel van baron. In 2005 eindigde hij op nr. 26 in de Vlaamse versie van "De Grootste Belg". Op maandag 17 december 2007 werd bekend dat hij de nieuwe voorzitter wordt van de Koning Boudewijnstichting.

In 2012 publiceerde hij het autobiografische "No Time To Lose: A life in pursuit of deadly viruses", geschreven in samenwerking met Ruth Marshall.


</doc>
<doc id="245568" url="https://nl.wikipedia.org/wiki?curid=245568" title="Honingspeurders">
Honingspeurders

Honingspeurders (Indicatoridae) zijn een familie van vogels uit de orde Spechtvogels.

Al deze vogels zijn broedparasieten. De eieren worden gelegd in de nesten van andere vogels, meestal van spechten, maar vooreerst worden de eieren van de nesteigenaar vernietigd.


</doc>
<doc id="245648" url="https://nl.wikipedia.org/wiki?curid=245648" title="Olanzapine">
Olanzapine

Olanzapine (merknamen Zyprexa of Zalasta) is een medicijn dat gebruikt wordt bij mensen die aan onder andere psychose, schizofrenie, manie, onrust, tics, posttraumatische stressstoornis of ernstige misselijkheid lijden. Het is een atypisch antipsychoticum. Dit medicijn is receptplichtig. Het is in de handel als tabletten van (2½), 5, (7½), 10, 15 en 20 mg. Het middel is daarnaast ook beschikbaar als injectievloeistof met gereguleerde afgifte voor depot-injecties, die dan in de regel eens in de 2 of 4 weken gegeven worden.

Om de kans op parkinsonisme en tardieve dyskinesie, ernstige bijwerkingen die bij langdurig gebruik van antipsychotica kunnen optreden, zo klein mogelijk te maken moeten antipsychotica zo laag mogelijk worden gedoseerd. Naast problemen met zien en bewegen ervaren veel gebruikers vreetpartijen, de zucht naar zoetigheid en een neiging tot het drinken van grote hoeveelheden koffie. Rokers gaan vaak meer roken door het gebruik van antipsychotica zoals Olanzapine.


</doc>
<doc id="245979" url="https://nl.wikipedia.org/wiki?curid=245979" title="Christina I van Zweden">
Christina I van Zweden

Christina (Maria Alexandra) (Stockholm, 18 december 1626 - Rome, 19 april 1689) was koningin van Zweden, of "koningin van de Zweden, Goten en Vandalen" en tevens grootvorstin van Finland, hertogin van Estland en vrouwe van Ingrië en Karelië. Ze was enige wettige erfgenaam van koning Gustaaf II Adolf, die nog voor haar zesde verjaardag op het slagveld omkwam. Haar lutherse vader was één van de hoofdrolspelers gedurende de Dertigjarige Oorlog en de bekering van Christina tot het katholicisme in 1654 was opzienbarend, evenals haar vrijwillige aftreden eerder dat jaar. Christina was de laatste Zweedse monarch uit het Huis Wasa.

Christina was wispelturig, intelligent, interesseerde zich voor boeken en manuscripten, religie, alchemie en wetenschap. Ze wilde van Stockholm het "Athene van het Noorden" maken. Beïnvloed door de Contrareformatie voelde ze zich steeds meer aangetrokken tot de barokke, mediterrane cultuur en nam afstand van haar protestantse vaderland. Als koningin zonder land, en liefhebster van toneel, theater en beeldhouwkunst beschermde ze heel wat kunstenaars en projecten. Haar onconventionele levensstijl en mannelijke optreden zou de achtergrond vormen voor talrijke romans, toneelstukken, opera en film. Christina is in beperkte mate een symbool voor interseksualiteit, transseksualiteit, homoseksualiteit en crossdressing.

Christina schijnt geboren te zijn onder een merkwaardig astrologisch gesternte. Ze was het derde kind van Maria Eleonora van Brandenburg na twee miskramen. Volgens getuigenissen uit die tijd was het kind groot en behaard; haar moeder was teleurgesteld toen ze zag dat het geen jongen was. Christina had een vergroeide schouder na een val als kind, volgens haar opzettelijk veroorzaakt door haar voedster. Na de dood van haar vader bij de Slag bij Lützen, werd Christina op 15 maart 1633 gekroond, vanwege de Poolse verwanten die aasden op de Zweedse kroon. Omdat ze net zes jaar oud was werd het regeren waargenomen door een vijfkoppige rijksraad met Jakob De la Gardie en Per Brahe de Jonge, twee Oxenstierna's en vanaf 1636 de Rijkskanselier Axel Oxenstierna, die toen terugkwam uit de Dertigjarige oorlog. Haar oppervlakkige, plezierzoekende en met een morbide en hysterisch temperament begiftigde moeder werd in zijn opdracht vier jaar opgesloten in Gripsholms slott, maar wist in 1640 te ontsnappen naar Denemarken. Christina werd twee jaar opgevoed door haar tante Katharina, de halfzuster van haar vader en echtgenote van haar voogd Johan Casimir van Palts-Kleeburg. Haar opvoeding werd een nationale zaak en Christina was verplicht tien uur per dag te studeren. Oxenstierna haalde Antoine de Beaulieu, een Franse balletdanser, naar het hof om haar te leren elegant te bewegen. Ze had een talenknobbel en sprak op haar 18e Latijn, Frans (een Luiks dialect), Duits, Nederlands en Deens, studeerde Grieks, Arabisch en Hebreeuws en de Kerkvaders. Zij zou zich ook nog het Engels, Spaans en Italiaans eigen maken.

In 1636-1637 onderhandelde Peter Minuit met Samuel Blommaert en de rijksraad over het stichten van Nieuw-Zweden, de eerste Zweedse kolonie in de Nieuwe Wereld. In 1638 grondvestte Minuit "Fort Christina" bij Wilmington (Delaware). In december 1643 overrompelden Zweedse troepen onder Lennart Torstenson Holstein en een maand later heel Jutland. In 1644 ging Willem Boreel naar Zweden om haar te feliciteren met haar achttiende verjaardag, die gepaard ging met een mondigverklaring en met de levering van een complete marine door Louis de Geer: 32 schepen met zeelieden, wapentuig en officieren, zodat ook Fehmarn door de Zweden kon worden bezet.

Christina zette zich in met overgave en verzaakte geen enkele vergadering van de Senaat. In 1645 werd Hugo de Groot, uitgenodigd om naar Stockholm te komen en haar bibliothecaris te worden. In eerste instantie nodigde zij ook een aantal Duitse filologen uit. Ze correspondeerde met Pierre Gassendi; Blaise Pascal bood haar een exemplaar van zijn rekenmachine aan. Nicolaas Heinsius en Isaac Vossius, liet zij complete bibliotheken kopen. Ze liet op een veiling in Parijs boeken van de in 1651 in ongenade gevallen kardinaal Mazarin kopen. Constantijn Huygens schonk haar een exemplaar van zijn Pathodia sacra et profana. Marcus Zuerius Boxhorn schreef een grammatica voor haar. Vondel werd beloond voor zijn twaalf lofdichten.

Christina liet Antonio Brunati een theater in het paleis inrichten. In 1649 trad ze zelf op als Diana. In hetzelfde jaar werden 760 schilderijen, 170 marmeren en 100 bronzen beelden, 33.000 munten en medailles, 660 stuks kristal, 300 wetenschappelijke instrumenten, kostbare boeken, waaronder de Laudibus Sanctae Crucis, de Codex Argenteus en de Codex Gigas naar Stockholm vervoerd. Deze roofkunst uit de Praagse burcht was afkomstig van keizer Rudolf II, buitgemaakt eind juli 1648 voor de uiteindelijke Vrede van Westfalen tot stand kwam. Zweden kreeg bij de Vrede van Osnabrück Bremen-Verden en Zweeds Pommeren toegewezen. Christine verkreeg een zetel in de Rijksdag.

Zij voerde diepzinnige gesprekken over de liefde met filosoof René Descartes, die ook de tekst bij een ballet voor haar schreef. Vanwege het koude klimaat liep hij binnen enkele maanden een longontsteking op. Christina wilde om vijf uur 's ochtends les hebben en voelde zich schuldig toen hij overleed.

Om onder de huwelijksaanzoeken uit te komen, waaraan zij onder geen enkele voorwaarde wilde voldoen, benoemde zij in 1649 Karel Gustaaf, haar vroegere speelkameraad, die tevens als topkandidaat voor een huwelijk was aangewezen, als haar opvolger. Eerst op 20 oktober 1650 werd zij officieel gekroond in de Storkyrkan. Dat was in 1644 niet doorgegaan vanwege de oorlog. Reeds op 7 augustus 1651 verkondigde zij haar plannen om af te treden. Zij zag af van haar plan nadat de regering haar had beloofd nooit meer te vragen te trouwen.

Christina kreeg bezoek van Antonio de Macedo , die Goswin Nickel op de hoogte stelde. Hij stuurde minstens twee Jezuïeten die haar begeleidden bij haar wens om katholiek te worden. Claude Saumaise, die op haar uitdrukkelijk wens naar Stockholm was gekomen, keerde naar Leiden terug omdat Heinsius hem weigerde toegang te verlenen tot sommige boeken. In 1652 kreeg zij bezoek van de diplomaten Antonio Pimentel de Prado en Coenraad van Beuningen en sprak zeker met hen over religieuze zaken. Ze vergeleken Mozes en Mohammed, destijds ongewoon. De Franse arts Pierre Bourdelot raadde Christina, die gedurende haar hele leven werd geteisterd door allerlei kwalen, en al voor haar twintigste over slechte ogen, een kromme rug en een stijve nek klaagde, om te stoppen met studeren en werken en meer van het leven te genieten. Christina viel meerdere keren per dag in zwijm en beschouwde zichzelf als verloren. Ze was nauwelijks 25 jaar oud, al twintig jaar koningin en had nauwelijks geleefd. De adviezen van Bourdelot werden in praktijk gebracht en de boeken verhuisden uiteindelijk naar de Universiteit van Uppsala en de Zweedse Koninklijke Bibliotheek. Bourdelot las haar voor uit de wellustige sonnetten van Pietro Aretino. In mei 1653 traden Ariana Nozeman, Susanna van Lee en Elizabeth Baer Kalbergen op in Stockholm, deel uitmakend van de "Aartshertogelijke Comedianten" van Jan Baptist van Fornenbergh.

Op Driekoningen 1653 hield de koningin een feest dat alles wat op dat gebied eerder was vertoond in pracht moest overtreffen. De vorstin speelde de rol van de herderin Amaranthe en stelde aan het einde van de avond de Amaranthenorde in, een hoforde.

De financiën van het Zweedse rijk waren in een deplorabele staat en Christina, die zware kritiek kreeg op haar exorbitante uitgaven en optreden, wenste opnieuw af te treden. Haar moeder en Magnus Gabriel de la Gardie verwierpen haar sympathie voor Bourdelot en bedreigden haar. Op 16 juni 1654 deed ze in "Uppsala Slott" vrijwillig troonsafstand ten gunste van haar neef, teneinde zich volledig aan een nieuw leven te kunnen wijden. Christina liet in Göteborg een Hollands schip beladen met dierbare boeken, wetenschappelijke instrumenten, meubels, standbeelden, schilderijen en waardevolle gobelins. Zij vertrok zelf over land als graaf Dohna naar het kuuroord Spa. In Deventer ging zij langs bij Johann Friedrich Gronovius en in Utrecht bij Anna Maria van Schurman. Abraham van den Kerckhoven bespeelde het imposante orgel toen zij in Antwerpen de Sint-Pauluskerk bezocht.

Christina woonde vier maanden in de Lange Nieuwstraat in het huis van een joodse bankier. Ze had grootse plannen om Protestanten en Katholieken, Joden en Christenen bij elkaar te brengen. Met Isaac La Peyrère werkte zij aan een plan voor een joods-christelijke gemeenschap en hij las haar voor uit zijn "Praeadamitae", wat hij op haar aanraden in Amsterdam zou publiceren. Waarschijnlijk had ze ook contact met Menasseh Ben Israel. De Prins van Condé, die haar hulp had ingeroepen tijdens zijn gevangenschap, probeerde bij haar in het gevlij te komen, maar ze kregen ruzie over het protocol bij de ontvangst. Opvallend was dat zij zich ook niet hield aan de etiquette bij het bezoek van Leopold Willem van Oostenrijk. Zij ontmoette Raimondo Montecuccoli en speelde schaak met hem. Op Kerstavond 1654 bekeerde zij zich heimelijk in Brussel tot het katholicisme in het bijzijn van enkele vrienden. Op financieel gebied was Christina een ramp en ze verliet Brussel, grote schulden achterlatend. Op 3 november 1655 bekeerde zij zich openlijk tot het katholicisme in de Hofkerk in Innsbruck. Ferdinand Karel van Tirol heeft naar aanleiding van haar bekering een opera van Antonio Cesti laten opvoeren.

Op 23 december kwam zij aan in Rome, opgewacht door een opeengepakte menigte in met fakkels verlichte straten en poorten. Zij liet een kanon afvuren vanaf de Engelenburcht dat de Villa Medici raakte. Christina liet zich dopen door paus Alexander VII, die vanaf het eerste moment op de hoogte was van haar bekeringsplannen en voegde zijn naam aan de hare; volgens anderen vanwege haar bewondering voor Alexander de Grote. Christina bewoonde appartementen in Palazzo Farnese. Zij begaf zich in de hoogste sociale kringen, sloot vriendschap met kardinaal Decio Azzolino en Josepho Francisco Borri, een alchemist. Zij verstrekte opdrachten aan Ercole Ferrata. In de laatste fase van de Spaans-Franse Oorlog ontwikkelde ze, vanwege geldgebrek, plannen om koningin van Napels te worden, maar zonder buitenlandse steun zou dat niet lukken. Wie daartoe het initiatief nam en wanneer is tamelijk onduidelijk. Het zou Philip IV kunnen zijn geweest, maar ook Mazarin wordt genoemd.

In 1657 reisde zij naar Frankrijk, vergezeld door een groot aantal Spanjaarden, Italianen en een Zwitserse Garde. De Zonnekoning bood haar onderdak in zijn jachtslot en beloofde haar mogelijk steun bij het verwerven van het Koninkrijk Napels. Ze pleitte bij Mazarin voor de vrijlating van het wonderkind Ninon de Lenclos, die zij in de gevangenis opzocht. Christina bewoonde Fontainebleau en baarde opzien met een berechting in het park; zij gaf opdracht tot een brute moord op Giovanni Monaldeschi, een aantrekkelijke, maar onbetrouwbare favoriet, die, nadat hij was gepasseerd, haar plannen verraden had naar men zegt aan Oliver Cromwell. De Kerstdagen bracht zij door bij de kardinaal in Bourges. Ze bracht een bezoek aan de Académie Française en verliet de stad op 19 maart. In april 1658 ging ze als persona non grata aan boord in Toulon om naar Italië te zeilen. Haar plannen het Koninkrijk Napels aan kardinaal Mazarin aan te bieden verdwenen toen Frankrijk en Spanje de Vrede van de Pyreneeën sloten.

Na het overlijden van haar neef Karel X Gustaaf reisde ze naar Zweden voor de begrafenis; ze kwam in oktober aan en schijnt het huis van Louis de Geer betrokken te hebben die naar Amsterdam was verhuisd. Een oude vlam Magnus de la Gardie was de opvolger van Oxenstierna geworden en gaf haar te kennen dat ze de volgende keer geen katholiek priester meer mocht meebrengen (om de mis op te voeren). In april reisde Christina naar Hamburg. Na een jaar in de stad te hebben doorgebracht, en opzienbarend voor die tijd door bij de joodse bankiersfamilie Texeira in te wonen , was ze in mei 1662 voor de derde keer terug in Rome om in mei 1666 opnieuw naar Hamburg te reizen.

In mei 1667 trok zij weer naar Zweden om haar zaken te regelen, maar werd niet verder toegelaten dan de vrijhaven Göteborg, vanwege het feit dat ze toch een geestelijke had meegebracht. Op 5 juni verliet zij de vaderlandse bodem. In 1667/1668 logeerde Christina opnieuw bij de Texeiras om in een oplossing voor haar immense schulden te voorzien. Er werd haar meegedeeld dat paus Alexander VII, haar beschermheer en kwelgeest, mei 1667 was overleden. De nieuw gekozen paus, Clemens IX was een overwinning voor de Squadrone Volante. In haar blijdschap over zijn verkiezing organiseerde zij een schitterende feest, met vuurwerk en wijn uit een fontein. De Hamburgse bevolking was woedend, en de partij eindigde in schieten, er vielen doden en gewonden. De ex-koningin ontsnapte in vermomming via een achterdeur. 

Christina betrok met haar hofhouding, bestaande uit ongeveer 200 personen, het nu niet meer bestaande Palazzo Riario op de Janiculum en liet haar meubilair en kunstschatten uit Antwerpen aanrukken. Een handvol ambtenaren was verantwoordelijk voor de correspondentie in het Zweeds, Latijn en Italiaans. De Portugese dichter António Vieira werd haar biechtvader. Zij was dol op toneelspelen en het werk van Pierre Corneille en opende in 1670 het theater Tordinona in een oude gevangenis. In haar theater liet zij ook vrouwen spelen en zingen, rollen die voorheen door castraten werden uitgevoerd. Heel Rome liep storm voor deze vernieuwing. Ze wedijverde met Hortense en Maria Mancini, die aan de overzijde van de Tiber woonden. Al in 1675 werd het theater gesloten.

Vanaf 1679 veranderde haar situatie toen haar achterneef Karel XI van Zweden financieel over de brug kwam. Christina was een liefhebster van barokmuziek en speelde waarschijnlijk zelf viool: Alessandro Stradella kreeg opdrachten en Alessandro Scarlatti werd in 1680 aangesteld als kapelmeester en bleef dat tot 1683. Bernardo Pasquini had zij al eerder werk laten componeren. Arcangelo Corelli veranderde haar smaak voor vioolspel en droeg onder meer zijn meesterwerk Opus 3 aan haar op.

Ze bemoeide zich met de biografie van Domenico Bernini over zijn vader Gian Lorenzo Bernini, die een belangrijk aandeel had gehad in de verfraaiing van de stad. Giovanni Pietro Bellori werd haar bibliothecaris. In 1679 benoemde zij Nicolaes Heinsius als lijfarts. Ze werd een volgelinge van Miguel de Molinos, een Spaanse mysticus, die een afkeer had van de sacramenten. In 1685 stuurde zij Lodewijk XIV een kwade brief vanwege zijn herroeping van het Edict van Nantes en het instellen van Dragonnades. Zij beschermde de joden in Rome die tijdens het carnaval werden opgejaagd. In 1688 riep zij stadhouder Willem III op de katholieken in Engeland met rust te laten en niet dezelfde fout te begaan als Lodewijk XIV.

Zij leed aan diabetes mellitus en belroos, maar stierf aan een longontsteking, nadat ze een bezoek had gebracht aan de tempels in Campania.

Christina was een verzamelaar van munten en schilderijen. Ze bezat werk van de katholieke Daniël Seghers, verstrekte opdrachten aan Nicolaes de Helt Stockade, liet zich portretteren door Jurriaen Ovens, Wolfgang Heimbach, David Beck, Hendrick Munnikhoven en Abraham Wuchters. Ze hield van het beeldhouwwerk van Artus Quellinus en Pierre Lepautre en steunde de dichter Vincenzo da Filicaja. Omdat ze nogal gemakkelijk geld uitgaf, kreeg zij van de paus, c.q. de kerkelijke staat, een aanvullend pensioen. Na haar dood werd ze, op initiatief van Azzolino, die zij tot erfgenaam had benoemd, tegen haar wens niet in het Pantheon (Rome), maar in de Grotte Vaticane van de Sint Pietersbasiliek bijgezet. Azzolino stierf zeven weken later; een deel van zijn/haar boeken werd aan paus Alexander VIII verkocht. De handschriften die Vossius voor haar verzamelde, bevinden zich in het fonds "Reginenses" van de Biblioteca Apostolica Vaticana. De Aratea, uit de nalatenschap van Grotius, bevindt zich in Leiden. Carlo Fontana ontwierp haar grafzerk (1702). Willem Anne Lestevenon kocht in 1790 een belangrijk deel van haar collectie tekeningen (1700 werken van voornamelijk Italiaanse meesters) aan voor het Teylers Museum. Haar correspondentie werd in 1797 meegenomen door de troepen van Napoleon en is ondergebracht in Montpellier. Een ander deel is in Riksarkiv in Stockholm.

Christina had een zware stem en vertoonde mannelijke trekken en gebaren; ze hechtte geen belang aan kleding en opschik. Volgens diverse ooggetuigen was er niet veel vrouwelijks aan haar. Aanvankelijk zou ze een blauwkous zijn geweest, die een hekel had aan typisch vrouwelijke conversatie. Op haar 22e kende zij de "Ars Amandi" van Ovidius en sommige epigrammen van Marcus Valerius Martialis uit het hoofd. Ze choqueerde geleerde gezelschappen en dames door die te declameren. Ze beïnvloedde de mode in Parijs door een hoed met pluimen te dragen, evenals de Deense prinses Leonora Christina Ulfeldt met wie ze veel omging. Zij liep graag in laarzen en had zich een jongensachtig kapsel aangemeten, toen zij vanuit Parijs naar Rome vertrok. Christina was niet eenkennig en had diverse affaires, met zowel mannen als vrouwen.





</doc>
<doc id="246201" url="https://nl.wikipedia.org/wiki?curid=246201" title="Newtonschijf">
Newtonschijf

De newtonschijf is een schijf met zeven segmenten die uit de regenboogkleuren bestaan. Door de schijf rond te draaien, lijkt de schijf wit te verkleuren; zo toonde Isaac Newton aan dat wit licht uit een combinatie van verschillende kleuren bestaat.


</doc>
<doc id="246267" url="https://nl.wikipedia.org/wiki?curid=246267" title="Mangaan(II)oxide">
Mangaan(II)oxide

Mangaan(II)oxide (MnO) is een oxide van mangaan. De stof komt voor als een groen tot bruingroen kristallijn poeder, dat onoplosbaar is in water. Het komt voor in de natuur als het mineraal manganosiet.

Mangaan(II)oxide kan bereid worden door de reductie van mangaan(IV)oxide door middel van koolstofmonoxide of waterstofgas:

Het kan ook gevormd worden door thermolyse van mangaan(II)carbonaat in vacuüm:

Mangaan(II)oxide wordt voornamelijk gebruikt als kathode van alkalinebatterijen en de modernere lithium-mangaanoxide-batterijen. In het midden van de 18e eeuw werd mangaan(II)oxide gebruikt voor de productie van chloorgas.

Verder wordt het oxide ingezet als kleurstof in glasramen en klei, en als voedingssupplement voor dieren.



</doc>
<doc id="246583" url="https://nl.wikipedia.org/wiki?curid=246583" title="Atypische mycobacteriën">
Atypische mycobacteriën

De mycobacteriën worden in de geneeskunde doorgaans ingedeeld in drie hoofdgroepen. De eerste groep omvat het Mycobacterium tuberculosis complex, met hierin Mycobacterium tuberculosis, M. bovis, M. bovis BCG, M. africanum, Mycobacterium caprae, M. microti en M. canetti, verwekkers van tuberculose bij mens en dieren. De tweede groep omvat de Mycobacterium leprae, de verwekker van lepra. De overigen leden van het geslacht Mycobacterium, met inmiddels meer dan circa 150 leden, vormen tezamen de atypische mycobacteriën. Andere namen voor atypische mycobacteriën zijn MOTT (Mycobacteria Other Than Tuberculosis), NTM (Non-Tuberculous Mycobacteria) en Environmental Mycobacteria. De afkorting NTM wordt internationaal het meest gebruikt.

In geval van slechte afweer, zoals bij aids of lokale beschadigingen in de long (bijvoorbeeld COPD) of door medicijnen, kunnen sommige atypische mycobacteriën wel ziekte veroorzaken. De mate waarin zij dit doen verschilt per species; zo is M. kansasii een beruchte verwekker van infecties van de long of andere organen, terwijl M. gordonae in Nederland veel vaker wordt gevonden, maar vrijwel nooit als ziekteverwekker.
Longinfecties door atypische mycobacteriën zijn het meest voorkomend in Nederland en zij treffen met name patiënten die al met andere longziekten, zoals COPD kampen. De bekendste verwekkers van deze longinfecties zijn M. avium, M. kansasii en M. malmoense. Het ziektebeeld lijkt vaak sterk op tuberculose, hoewel het beloop doorgaans wat trager is. Op de longfoto kunnen net als bij tuberculose cavernen worden gezien. De behandeling van deze infecties lijkt op de tuberculose behandeling, hoewel er vaak macrolide antibiotica aan worden toegevoegd en de behandelduur 3 tot 4 maal langer is dan normaal is bij tuberculose, namelijk 18 tot 24 maanden. Alleen longinfecties door M. kansasii kunnen met een kortere behandelduur genezen. Het onderscheid met echte tuberculose wordt over het algemeen gemaakt door de verantwoordelijke mycobacteriën uit longslijm of een longspoeling op te kweken en dan middels DNA-technieken de identiteit van de bacteriestam te bepalen.

Ook bekend is het voorkomen van Mycobacterium avium, maar sporadisch ook andere atypische mycobacteriën, bij aidspatiënten. De behandeling hiervan is doorgaans anders dan van tuberculose, qua keuze van antibiotica, maar ook qua duur van behandeling.
Een laatste belangrijke infectie veroorzaakt door atypische mycobacteriën, is lymfadenitis (lymfeklierontsteking, vaak in het hals- of kaakgebied) bij jonge kinderen. Ook hier is M. avium de belangrijkste verwekker, maar worden ook M. malmoense en Mycobacterium haemophilum regelmatig gevonden. Lymfadenitis kan genezen worden door chirurgische verwijdering van de aangedane lymfeklier, of door een antibiotische behandeling.


</doc>
<doc id="246655" url="https://nl.wikipedia.org/wiki?curid=246655" title="Syndroom van Fitz-Hugh-Curtis">
Syndroom van Fitz-Hugh-Curtis

Het syndroom van Fitz-Hugh-Curtis is een syndroom dat zich onder meer kenmerkt door pijn in de rechterbovenkant van de buik. De oorzaak is een opstijgende infectie vanuit het bekken, meestal een eileiderontsteking. Door verspreiding van de infectie raken het leverkapsel en het diafragma ontstoken. Een veel voorkomende oorzaak is de SOA Chlamydia, veroorzaakt door de bacterie "Chlamydia trachomatis". Het komt ook voor bij gonorroe. Bij mannen wordt het erg weinig gezien. 

Er is een acute vorm met veel klachten en een chronische vorm met vagere tot geen klachten. In de buik kunnen bij de chronische vorm de zogenaamde snaarvormige verklevingen ontstaan.

De behandeling is met antibiotica.


</doc>
<doc id="246657" url="https://nl.wikipedia.org/wiki?curid=246657" title="Urethritis">
Urethritis

Urethritis is een ontsteking van de plasbuis (urethra). Een ontsteking is niet per se hetzelfde als een infectie.

De symptomen zijn jeuk, dysurie (pijn of een branderig gevoel bij het plassen) en een etterachtige afscheiding. Meestal zijn bacteriën de oorzaak, vooral gonokokken, "chlamydia trachomatis" of darmbacteriën als "Escherichia coli."

Bij de diagnose wordt urethritis door de arts ingedeeld als "gonokokkenurethritis" (gonorroe) of "niet-gonococcale urethritis" (NGU), afhankelijk van de oorzaak.
Niet-gonococcale urethritis, soms ook niet-specifieke urethritis (NSU) genoemd, kan naast een infectie ook andere oorzaken hebben.


</doc>
<doc id="246699" url="https://nl.wikipedia.org/wiki?curid=246699" title="Gymnofobie">
Gymnofobie

Gymnofobie is een specifieke fobie voor naaktheid, die aanzienlijk dieper gaat dan het normale schaamtegevoel. De naam is afkomstig van het Griekse γυμνός "gumnós", naakt en φόβος "phóbos", angst.

Lijders aan deze fobie ervaren sterke spanning of angst als ze andere mensen naakt zien, maar ook hun eigen naaktheid kan angstige reacties oproepen. Niet alleen de directe confrontatie met naaktheid (erotische films, naturisme etc.) veroorzaakt de angst, maar ook gedachten of dromen over naaktheid kunnen fobische symptomen tot gevolg hebben.

De fobie kan een uiting zijn van een bredere angst voor seksualiteit (erotofobie), maar kan ook samenhangen met een zekere onvrede met het eigen lichaam (vgl. dysmorfofobie). Soms roept naaktheid associaties op met onveiligheid of gebrek aan bescherming.


</doc>
<doc id="246769" url="https://nl.wikipedia.org/wiki?curid=246769" title="Benjamin Spock">
Benjamin Spock

Benjamin McLane Spock (New Haven, 2 mei 1903 - La Jolla (Californië), 15 maart 1998), gewoonlijk aangeduid als "dr. Spock", was een Amerikaans (kinder)arts.

Hij werd in één klap wereldberoemd met zijn boek "Baby and Child Care", gepubliceerd in 1946, dat behoort tot de grootste bestsellers aller tijden. Moeders werd daarin duidelijk gemaakt dat "ze meer weten dan ze maar denken te weten": echt een revolutionaire boodschap.

"De Spock" was een opzoekboek voor allerlei situaties en verschijnselen die zich kunnen voordoen bij een baby of kleuter. Door het praktische karakter werd het veelvuldig geraadpleegd, en kwamen ook de opvoedkundige adviezen onder de aandacht van de jonge ouders. Deze weken nogal af van wat toen gangbaar was.

Hij was de eerste pediater die de psychoanalyse onderzocht om de behoeften van kinderen en familiale stuwkrachten te proberen te begrijpen. Zijn ideeën in verband met de zorg voor kinderen hebben een groot aantal ouders uit meerdere generaties beïnvloed, in die zin dat ze flexibeler omsprongen met hun kinderen, hen met meer genegenheid behandelden en hen als individuen beschouwden. Dit in tegenstelling tot de algemeen aanvaarde norm vóór hem, die inhield dat het opvoeden van kinderen op het opbouwen van discipline gericht zou moeten zijn en dat baby's niet "bedorven" zouden mogen worden door hen bijvoorbeeld op te pakken als ze huilden.

Later is Spock veelvuldig verweten dat zijn toegeeflijke houding tegenover kinderen had geleid tot het opgroeien van een generatie die zich niets meer liet gezeggen. Toen dezelfde dr. Spock zich aansloot bij deze generatie in haar protest tegen de oorlog in Vietnam, viel hij bij grote groepen in ongenade.

De Nederlandse vertaling van het boek is oorspronkelijk bewerkt door Ph. H. Fiedeldij Dop en de nieuwe Nederlandse bewerking wordt sinds 1984 door Robert van Andel en Pim van der Pol gedaan. De Nederlandse bewerking is nooit een letterlijke vertaling geweest, maar probeert relevant te zijn voor de Nederlandse maatschappelijke situatie.



</doc>
<doc id="246809" url="https://nl.wikipedia.org/wiki?curid=246809" title="Dagziekenhuis">
Dagziekenhuis

Een dagziekenhuis is een ziekenhuis waar alleen dagbehandelingen plaatsvinden, met eventueel een beperkte meerdaagse opnamemogelijkheid. Er zijn doorgaans meerdere poliklinieken gevestigd. Door de schaalvergroting in de medische wereld zijn veel dagziekenhuizen inmiddels onderdeel geworden van een grotere organisatie, waar vaak ook een algemeen ziekenhuis met klinische faciliteiten toe behoort.


</doc>
<doc id="246979" url="https://nl.wikipedia.org/wiki?curid=246979" title="Duikbril">
Duikbril

Een duikbril, ook wel masker genoemd, is een bril die men op het hoofd zet bij het onder water zwemmen, om goed te kunnen zien.

De menselijke ogen zijn niet bedoeld om mee onder water te kijken. Doordat water een andere brekingsindex heeft dan lucht, kunnen wij onder water niet scherpstellen. Een duikbril zorgt ervoor dat er geen water maar lucht bij de ogen is, zodat we gewoon kunnen kijken. Een stuk glas zorgt voor scheiding tussen het water en de lucht. Het glas om doorheen te kijken kan veiligheidsglas of plexiglas zijn. Plexiglas is lichter en sterker, maar krast ook sneller. Het zachte gedeelte van een duikbril moet goed tegen het gezicht aansluiten. Het was vroeger gemaakt van rubber, maar is tegenwoordig steeds meer van siliconen. Een duikbril moet een mogelijkheid hebben om in de neus te knijpen, dat is nodig voor het klaren.

Een duikbril beslaat snel, om dat te voorkomen kan wat speeksel aan de binnenkant van het glas uitgesmeerd worden en daarna afgespoeld worden.

Als er water in de duikbril is gekomen, of wanneer de duikbril onder water is opgezet, kan het water er toch uit gehaald worden. Door voorzichtig door de neus wat lucht uit te blazen, en daarbij de duikbril van onder wat ruimte te geven, gaat het water eruit.

Een duikbril kan samen met een snorkel (en eventueel ook zwemvliezen) gebruikt worden om te snorkelen. Met perslucht kan langere tijd gedoken worden.


</doc>
<doc id="247264" url="https://nl.wikipedia.org/wiki?curid=247264" title="HBsAg">
HBsAg

HBsAg staat voor "Hepatitis B surface Antigen". Dit is een antigeen dat voorkomt bij het hepatitis B-virus en wordt gevonden bij mensen die lijden aan hepatitis B of drager zijn van het hepatitis B-virus. HBsAg is ook bekend onder de naam Australië-antigeen omdat het voor het eerst is aangetoond bij een Australische Aboriginal.


</doc>
<doc id="247573" url="https://nl.wikipedia.org/wiki?curid=247573" title="Schaamluis">
Schaamluis

De schaamluis ("Pthirus pubis", synoniem: "Phthirus pubis") is een ongevleugeld, zeer klein insect uit de familie Pthiridae en is vooral bekend door de parasiterende levenswijze op de mens. Een andere naam voor schaamluis is platje. De medische term voor de door deze luis veroorzaakte aandoening is Pediculosis pubis.

Omdat de schaamluis zich vooral verspreidt door lichamelijk contact, wordt besmetting met deze luis als een seksueel overdraagbare aandoening (Pediculosis pubis) gezien. Naast seksueel contact zijn er echter meer oorzaken tot besmetting, dus dat hij uitsluitend als een geslachtsziekte gezien moet worden is achterhaald. Een andere benaming voor schaamluizen in deze betekenis is ook wel platjes. Er zijn nog wel meer luizen die op de mens leven, deze behoren tot het geslacht "Pediculus", voorbeelden zijn de kleerluis ("Pediculus humanus corporis") en de bekendere hoofdluis ("Pediculus humanus capitis").

De schaamluis is een zuigende luis die over de hele wereld voorkomt en leeft van menselijk bloed. De ontlasting van de luis is daarom bruin en het duidelijkste teken dat men is besmet. De luis zelf is namelijk zeer klein; 1 tot 3 millimeter, en is zeer moeilijk te zien omdat de luis naar de basis van de haren kruipt en zich daar met de tang-achtige poten goed vastklampt.

De schaamluis leeft ongeveer anderhalve week, waarin het dier een aantal malen vervelt. De luis overleeft buiten het lichaam echter maar enkele dagen. Net zoals de meeste insecten die een onvolledige gedaanteverwisseling doormaken, kent deze soort drie stadia;


De schaamluis leeft met name op warme, vochtige plaatsen, zoals schaamhaar, maar ook okselhaar en in de baard; luizen in het hoofdhaar zijn altijd hoofdluizen. De poten van de schaamluis zijn namelijk gebouwd om wat dikkere haren vast te houden.

Een besmetting met schaamluis heeft zeker niet altijd geslachtsgemeenschap als oorzaak. In tegenstelling tot hoofdluis kan de schaamluis bijvoorbeeld ook via besmette kleding, beddengoed, handdoeken en zelfs autostoelen worden overgebracht. Dit kan niet als er tussen gebruikers enige uren na het eerste gebruik zijn verstreken.

De schaamluis is net zoals de hoofdluis niet gevaarlijk en kan geen ziektes verspreiden, in tegenstelling tot de kleerluis. Het enige symptoom is jeuk, die echter tot ontstekingen kan leiden als men te veel krabt; de luis zelf veroorzaakt geen infecties. Wel veroorzaken de beten kleine geïrriteerde plekjes, de een is echter gevoeliger dan de ander. Krabben is overigens sterk af te raden; ook wimpers en wenkbrauwen zijn geschikte plaatsen voor de schaamluis.

De bestrijding van de schaamluis is gelijk aan die van de hoofdluis; uitkammen met een fijne kam, of wassen met een speciale anti-luizen shampoo. Hierin zit meestal de stof permethrine, die ook wel gebruikt wordt om kippen en andere dieren te ontluizen. Het probleem bij de bestrijding zijn de eitjes, ook wel neten genoemd, die zeer klein zijn, en eveneens zeer bestendig tegen allerlei invloeden. Een snelle en rigoureuze methode is kaalscheren, waardoor de luis letterlijk dakloos wordt en zich niet of moeilijk meer kan vastklampen, maar deze methode biedt geen bescherming tegen eventuele besmetting.

De schaamluis is al sinds mensenheugenis een plaag; al in de middeleeuwen werd het insect bestreden. In de scheepvaart was het lange tijd gebruikelijk de matrozen allemaal maar een behandeling te geven tegen platjes om te voorkomen dat binnen korte tijd het hele schip ermee besmet raakte. Hiervoor werden vroeger poeders gebruikt, en ook insmeren met bepaalde oliesoorten schijnt de luis te doden.

In de westerse wereld komt schaamluis steeds minder voor door betere hygiënische omstandigheden en verzorging. Begin 2013 wordt een verband gesuggereerd tussen de dalende populatie en het feit dat meer mensen hun schaamhaar scheren, maar dit voorkomt geen besmetting. Het Natuurhistorisch Museum Rotterdam stelt de luis sinds 2007 tentoon als "bedreigde diersoort" en slaagde er bijzonder moeilijk in exemplaren te verzamelen. Het museum gaf zelf aan dat dit niet bewijst dat de soort bijna uitgestorven zou zijn.


</doc>
<doc id="248583" url="https://nl.wikipedia.org/wiki?curid=248583" title="Paardehaarwormen">
Paardehaarwormen

Paardehaarwormen (Nematomorpha) zijn protostomata-wormen. Een bekende vertegenwoordiger is "Spinochordodes tellinii". Het is een parasitaire worm die de hersenen van zijn gastheren, sprinkhanen en krekels, kan beïnvloeden. De gastheer wordt aangezet tot het opzoeken van water, zodat de volwassen worm de gastheer kan verlaten en soortgenoten kan opzoeken om te paren. In Nederland komt één soort voor, de "Gordius setiger".

De paardehaarwormen zijn als volgt onderverdeeld:




</doc>
<doc id="248714" url="https://nl.wikipedia.org/wiki?curid=248714" title="Siem Buijs">
Siem Buijs

Siem Buijs (Goes, 10 december 1944) is een Nederlands politicus. De in Wissenkerke woonachtige politicus was voor het CDA lid van de Tweede Kamer vanaf 19 mei 1998 tot 2006. Daarvoor was hij van 1972 tot 1 mei huisarts en van 18 april 1998 tot 15 mei van hetzelfde jaar lid van de Provinciale Staten van Zeeland. 

Tot medio 2005 was Buijs ook adviseur Goodwillfondsen huisartsen. Hij is ook lid van het hoofdbestuur van de Nederlandse Vereniging van Kerkvoogdijen. Bij de Tweede Kamerverkiezingen 2006 stelde hij zich niet meer kandidaat.

In december 2006 begon Buijs met de presentatie van een business to business talkshow op de Zeeuwse regionale zender Maximaal TV, onder de naam Zeeland Business TV.

Buijs studeerde geneeskunde aan de Harvard-universiteit en van 1963 tot 1968 aan de Rijksuniversiteit Leiden. Hij behaalde in 1970 zijn huisartsendiploma.

Parlement.com - biografie


</doc>
<doc id="248846" url="https://nl.wikipedia.org/wiki?curid=248846" title="Zwemblaas">
Zwemblaas

De zwemblaas van de vis is een luchtdichte flexibele blaas gevuld met gas of soms olie. Hij ligt boven in de buikholte vlak onder de ruggengraat. De wanden van de zwemblaas zijn gasdicht door het grote gehalte aan guanine kristallen. Dit orgaan komt voor bij straalvinnigen. De zwemblaas stelt de vis in staat om zijn massadichtheid voortdurend aan te passen en het lichaam op de gewenste diepte te houden zonder dat de vis verder energie hoeft te verbruiken met zwembewegingen.

Niet alle vissen hebben echter een zwemblaas, een groot aantal soorten daarvan leeft dan ook op de bodem, zoals de rivierdonderpad. Vissen zonder zwemblaas moeten continu zwembewegingen uitvoeren om van de grond te blijven en moeten ook nog extra energie verbruiken omdat ze niet recht vooruit kunnen zwemmen vanwege het gewicht van de kop. Alle beenvissen hebben in aanleg een zwemblaas, bij zwemblaasloze vissen is de zwemblaas weer verdwenen. Sommige vissen zonder zwemblaas als de koningsvis en de braam zijn geen bodemvissen, maar moeten door het ontbreken van een zwemblaas continu hun borstvinnen gebruiken om rechtdoor te blijven zwemmen. Ponen zwemmen soms op half water met uitgeklapte borstvinnen die als vleugels worden gebruikt.

De zwemblaas heeft bij jonge dieren nog een opening naar de slokdarm, bij hoger ontwikkelde vissen, de physoclisten zoals de baarzen verdwijnt deze verbinding, maar bij pysostome vissen zoals snoek blijft ze open. 
Als vislarven net uit het ei zijn gekomen blijven ze vaak nog even passief aan planten hangen, maar zodra ze gaan zwemmen is het essentieel voor ze om wat lucht in te slikken om de zwemblaas te vullen. Een vlies op het water is dan funest voor de ontwikkeling.
Pysostome vissen vergroten het volume van de zwemblaas door wat lucht in te slikken, die door een luchtkanaal in de zwemblaas geperst kan worden.

Vissen zonder opening naar de slokdarm, de physoclisten vergroten de zwemblaas met behulp van de gasklier. De gasklier is via een netwerk van bloedvaatjes waarin het aangevoerde bloed in nauw contact staat met het afgevoerde bloed (rete mirabile) verbonden met de bloedsomloop. In de gasklier wordt het bloed aangezuurd door de productie van melkzuur. Door de lage pH wordt zuurstof vrijgemaakt uit hemoglobine. De vrijgekomen zuurstof diffundeert dan naar de zwemblaas.

Door het rete mirabile wordt het bloed met de lage pH in de gasklier geïsoleerd van de rest van het bloed, door toepassing van het tegenstroomprincipe. Om de zwemblaas weer te legen kan er gas naar het bloed diffunderen naar een op een ander gedeelte van de zwemblaas gelegen soortgelijke structuur, het ovaal.

Een nadeel van de zwemblaas van de physoclisten is dat als de vis van grote diepte plotseling naar boven wordt gehaald het volume ongecontroleerd toeneemt en de inwendige organen via de slokdarm naar buiten worden gedrukt. Bij het hengelen op snoekbaars is het belangrijk dat er niet te diep gevist (<15 m) wordt als men de vis niet voor consumptie wil vangen.

De zwemblaas is bij sommige vissen, met name zoetwatervissen als de karper en de meerval via het orgaan van Weber verbonden met het middenoor. Dit bevordert het gehoor en kan ook als druk en dieptemeter gebruikt worden, doordat vormveranderingen van de zwemblaas direct overgebracht worden naar de gevoelige zintuigcellen van het middenoor.

De samenstelling van het gas in de zwemblaas varieert. Diepzeevissen kunnen hun zwemblaas alleen vullen met behulp van de gasklier en hebben dan ook hoge gehaltes zuurstof in hun zwemblaas. Bij vissen van ondiep water komt de gassamenstelling overeen met die van de atmosferische lucht. Bij sommige soorten is de zwemblaas gevuld met olie.

Gasblazen en longen zijn homologe organen. Ze ontstaan in de embryologie beide uit uitstulpingen van de darm. Vissen die eerst lucht in darmzakken inslikten om onder zuurstofarme omstandigheden zuurstof uit de lucht op te nemen hebben zich in twee richtingen ontwikkeld. De moderne vissen hebben een hoog gespecialiseerde zwemblaas ontwikkeld en bij de latere landdieren hebben de primitieve zakken zich tot longen ontwikkeld.



</doc>
<doc id="248861" url="https://nl.wikipedia.org/wiki?curid=248861" title="Oviparie">
Oviparie

Oviparie is het verschijnsel dat dieren zich voortplanten door middel van het leggen van eieren. Anders dan bij vivipare (levendbarende) dieren ontwikkelt het embryo zich niet in het lichaam van de moeder, maar in het ei. Deze voortplantingsmethode treft men aan bij alle vogels, de meeste geleedpotigen, vissen, amfibieën, reptielen en sommige weekdieren. De vier soorten cloacadieren, het vogelbekdier en de drie soorten mierenegels, zijn de enige ovipare zoogdieren. 

Een bijzondere vorm van oviparie is ovovivipariteit (eierlevendbarendheid), waarbij de eieren in het lichaam van de moeder worden uitgebroed. Dit komt onder andere voor bij verscheidene soorten haaien, schorpioenen, boa's en levendbarende tandkarpers.

Een belangrijk voordeel van eieren leggen is dat het moederdier niet alle nakomelingen hoeft 'mee te zeulen' tot deze volledig zijn ontwikkeld. Bij veel diersoorten is dit anatomisch gezien onmogelijk. Een ander voordeel is dat bij predatie of ziekte van het moederdier niet het hele kroost verloren gaat.

Nadeel is dat er vele dieren zijn die specifiek de eieren van andere dieren opeten. Bij de insecten zijn dat bijvoorbeeld sluipwespen, maar ook varanen en sommige slangen als de eieretende slang ("Dasypeltis scabra") eten vrijwel alleen maar eieren. Dieren die eieren eten worden ook wel ovivoor genoemd.



</doc>
<doc id="248887" url="https://nl.wikipedia.org/wiki?curid=248887" title="RIND">
RIND

RIND (Reversible Ischemic Neurological Deficit) is een vorm van omkeerbaar neurologische uitval door onvoldoende doorbloeding (ischemie).

Een bijzonderheid is dat de uitvalsverschijnselen na langere tijd pas verdwijnen. Dit in tegenstelling tot de TIA, waarbij de uitvalsverschijnselen na 24 uur verdwenen zijn.


</doc>
<doc id="249230" url="https://nl.wikipedia.org/wiki?curid=249230" title="Satyriasis">
Satyriasis

Satyriasis, genoemd naar de Griekse mythologische figuur satyr, is een vorm van seksualiteit bij mannen. Het kenmerk is dat de seksuele drang (libido) sterker is ontwikkeld dan in de samenleving als normaal (of acceptabel) wordt gezien. Vaak treedt satyriasis op in de late tienertijd of jongvolwassenheid.

Wanneer de seksuele drang overmatig is, is doorgaans geen eenvoudig te beantwoorden vraag. Mocht er sprake zijn van psychische problemen als gevolg van de seksuele aandrang of als er serieuze conflicten in de sociale omgang zijn, kan satyriasis gezien worden als seksuele-functiestoornis (ICD F52.7) of als symptoom van een bredere medische aandoening.

Satyriasis kan gezien worden als de mannelijke tegenhanger van nymfomanie, een gelijkwaardige vorm van seksualiteit bij vrouwen. De term hyperseksualiteit kan op beide seksen worden toegepast.


</doc>
<doc id="249290" url="https://nl.wikipedia.org/wiki?curid=249290" title="Dick Swaab">
Dick Swaab

Dick Frans Swaab (Amsterdam, 17 december 1944) is een Nederlandse arts en neurobioloog, die bekendheid geniet als hersenonderzoeker. Hij is emeritus hoogleraar in de neurobiologie aan de Universiteit van Amsterdam en was tot 2005 directeur van het Nederlands Instituut voor Hersenonderzoek van de Koninklijke Nederlandse Akademie van Wetenschappen. Swaab leidt een onderzoeksgroep aan het Nederlands Herseninstituut in Amsterdam en is Chao Kuang Piu hoogleraar aan de Zhejiang Universiteit, Hangzhou, P.-R. China.

Zijn vader Leo Swaab was gynaecoloog en van Joodse afkomst. Hij was getrouwd met een protestantse vrouw. Tijdens de oorlog zat hij ondergedoken in zijn eigen huis. Hij werd echter verraden en opgepakt door de Duitsers. Zijn vrouw, inmiddels in verwachting van haar zoon Dick, hielp hem ontsnappen uit het hoofdkwartier van de Sicherheitsdienst.

Swaab werd geboren in de hongerwinter. Na hem volgde nog een broer en jongere zus, genaamd Els. Hij deed eindexamen aan het Amsterdams lyceum in 1963. Hij deed zijn doctoraal examen geneeskunde aan de Universiteit van Amsterdam in 1968, en promoveerde in 1970 bij professor Ariëns Kappers op een neuro-endocrien onderwerp. In 1972 haalde hij zijn artsexamen.

Swaab was vanaf 1978 directeur van het Nederlands Instituut voor Hersenonderzoek, na die functie al drie jaar te hebben waargenomen. In 1979 werd hij benoemd tot hoogleraar neurobiologie aan de Universiteit van Amsterdam.In 1985 richtte hij de Nederlandse Hersenbank op, om het onderzoek naar hersenziekten te faciliteren.

Swaab is vooral bekend geworden door zijn onderzoek en ontdekkingen op het gebied van de hersenanatomie en -fysiologie, met name de invloed die allerlei hormonale en (bio)chemische factoren al in de baarmoeder op de hersenontwikkeling hebben. Omdat het hier een onderwerp betreft waar de politieke ideologie van het tijdsgewricht vaak niet overeenstemde met de wetenschappelijke bevindingen (bijvoorbeeld structurele en functionele verschillen tussen de hersenen van vrouwen en mannen, of verschillen in de hersenen van homoseksuele mensen vergeleken met de hersenen van niet-homoseksuele seksegenoten), is Swaab vaak in het nieuws geweest; controverse heeft hij nimmer geschuwd en zijn bevindingen en standpunten heeft hij steeds met overtuiging uitgedragen. Hij is daarom vaak verketterd door mensen die het niet met zijn bevindingen eens waren. Swaab is, volgens eigen zeggen door zijn jarenlange onderzoek, tot de deterministische en materialistische conclusie gekomen dat we geen hersenen "hebben" maar onze hersenen "zijn": de natuurkundige en chemische processen in onze hersenen bepalen hoe we reageren en wie wij zijn. Op pagina 112 van zijn boek "Wij zijn ons brein" drukt de auteur een dreigende briefkaart af. Homoseksualiteit werd destijds als een keuze ervaren, zowel door voor- als tegenstanders. Dick Swaab zag het als een onbedwingbare aanleg in de hersenen. Voor echte vrije wil is eigenlijk niet veel plaats en waarschijnlijk bestaat die dan ook niet, evenmin als een geest of ziel die onafhankelijk van de hersenen kan functioneren. Swaab vindt bijvoorbeeld ook de theorie van het 'eeuwig bewustzijn' van ex-cardioloog Pim van Lommel 'overbodig en flauwekul'. Dit bracht negatieve reacties teweeg onder voormannen van verscheidene religies, en de new age-beweging. Tegenwoordig, na zijn pensioen, houdt Swaab zich bezig met onderzoek naar de ziekte van Alzheimer, depressie en suicide.

Swaab heeft talloze wetenschappelijke prijzen gewonnen en heeft 84 promovendi begeleid, van wie er 16 hoogleraar geworden zijn. Hij is redactielid of hoofdredacteur van een aantal tijdschriften over hersenonderzoek. Hij heeft meer dan 540 artikelen gepubliceerd in 'peer-reviewed' tijdschriften en is eindredacteur van 41 wetenschappelijke boeken geweest. Hij heeft aan meer dan 200 boeken een hoofdstuk bijgedragen. Hij is lid, oprichter of erelid van vele wetenschappelijke en beroepsverenigingen. Hij is gasthoogleraar bij het Max Planck-Instituut voor Psychiatrie, München, Duitsland, op drie plaatsen in China, en in Stanford, USA. Hij heeft de Koninklijke Onderscheiding ontvangen van 'Ridder in de Orde van de Nederlandse Leeuw’. In de zomer van 2011 was Swaab te gast bij het televisieprogramma Zomergasten.

Op wetenschappelijk gebied is Swaab een van de belangrijkste en internationaal bekende Nederlandse onderzoekers, met veel publicaties, die ook veel geciteerd wordt in wetenschappelijke en in lekenpublicaties.



</doc>
<doc id="249306" url="https://nl.wikipedia.org/wiki?curid=249306" title="Vaporizer">
Vaporizer

Een vaporizer (of "verdamper") is een apparaat dat gebruikt wordt om de werkzame bestanddelen uit plantmateriaal vrij te maken, doorgaans cannabis, tabak of andere kruiden (phyto-inhalatie). Verdampen is een alternatief voor roken. 

Bij het verbranden van het kruid komen veel schadelijke bijproducten vrij, bijvoorbeeld benzeen, tolueen of naftaleen. Wanneer een vaporizer gebruikt wordt, wordt een grote vermindering van te inhaleren koolstofmonoxide en teer teweeggebracht. De vaporizer verhit het materiaal tot een temperatuur van circa 180°C, zodat de werkzame stoffen in de plant smelten en een aromatische damp vormen die rijk is aan THC (Tetrahydrocannabinol), CBD (Cannabidiol) en CBN (Cannabinol). Idealiter bevat deze damp geen vaste deeltjes (teer) en reduceert ongewenste gassen zoals stikstofoxide. De damp kan eventueel gefilterd en afgekoeld worden via een waterpijp of ingebouwd water- of ijselement. Dan wordt de damp geïnhaleerd of voor latere inhalaties opgeslagen in een opblaasbare plastic zak ("ballon"). Omdat er geen rook geproduceerd wordt, het materiaal aan lagere temperaturen blootgesteld wordt, en minder plantmateriaal gebruikt hoeft te worden om eenzelfde effect te bewerkstelligen, worden de irriterende en schadelijke eigenschappen van roken in grote mate verminderd, of zelfs geheel omzeild, en ook van meeroken is niet langer sprake, wat handig kan zijn op plekken waar een rookverbod heerst.

De tekortkomingen van gerookte cannabis worden door velen gezien als een belangrijk obstakel wat het goedkeuren en aanbevelen van medische cannabis (mediwiet) betreft. Als reactie op de bezorgdheid hieromtrent hebben diverse wetenschappers geprobeerd vast te stellen of vaporizers een klinisch betrouwbare en veilige methode van cannabisconsumptie bieden.

Hoewel de prestaties van verschillende vaporizermodellen sterk kunnen verschillen, hebben onderzoeken uitgewezen dat verdamping superieur is aan roken. Vaporizers van hoge kwaliteit waarin kwalitatief hoogwaardige en THC-rijke cannabis wordt verdampt, blijken een damp te produceren die vrij is van ongewenste bestanddelen die bij verbranding van cannabis wel ontstaan. In vergelijking met vormen van inname, zoals het eten van cannabis, heeft verdampen de voordelen die op het inhaleren van THC van toepassing zijn: snel effect, rechtstreekse afgifte aan de bloedbaan en de mogelijkheid om de werkzame stoffen geleidelijk toe te dienen tot het gewenste effect bereikt is, waardoor een effectievere vorm van zelfdosering mogelijk gemaakt wordt.

Er zijn verschillende soorten vaporizers.

Simpele vaporizers hebben als hittebron een aansteker nodig. Ze zijn goedkoop en hebben veel mensen bewust gemaakt van gezonde alternatieven voor roken.

Precisie vaporizers gebruiken een elektrisch verwarmingselement, met meestal ook een temperatuurregelaar. Kwalitatief hoogwaardige modellen kosten in de regel enkele honderden euro's. Het gebruikersgemak, de duurzaamheid en de effectiviteit van deze apparaten is voor veel gebruikers een belangrijke reden om toch juist voor dergelijke modellen te kiezen.

In het algemeen kunnen vaporizers onderverdeeld worden op basis van hoe ze het plantmateriaal verhitten:

Bij verhitting door conductie wordt het plantmateriaal geplaatst op een metalen plaatje dat opgewarmd wordt om de werkzame bestanddelen vrij te maken. Het directe contact tussen het hete metaal en de kruiden kan ze laten branden; dit is dus ook niet de methode die de voorkeur heeft en wordt zelden toegepast in moderne vaporizers.

Bij convectie raakt het plantmateriaal nooit een verwarmingselement aan. In plaats daarvan stroomt er hete lucht doorheen die het snel verhit en het vrijmaken van de werkzame bestanddelen mogelijk maakt. Deze methode maakt veel meer werkzame stoffen vrij dan bij conductie het geval is, vooral als bij het ontwerp van de extractiekamer rekening is gehouden met de Wet van Bernoulli (het "venturi-effect").

Veel vaporizers gebruiken een slang die dicht bij de hittebron wordt gehouden, en waardoor de gebruiker de damp inademt. Sommige vaporizers hebben een plastic zak of "ballon" waarin de damp geblazen wordt, waarna de gebruiker deze van de vaporizer los kan koppelen om de inhoud te inhaleren.

Tot misschien wel de belangrijkste classificaties voor vaporizers behoren de materialen die in het hitte-element gebruikt worden, de extractiekamers, en wijze van toediening. De meest gangbare modellen maken gebruik van een keramisch verwarmingselement, met een glazen extractiekamer en een plastic slang voor toediening. Dit is een relatief goedkope en effectieve methode; er heerst echter bezorgdheid over het vrijkomen van kwikionen uit het soldeermiddel dat gebruikt wordt voor het bedraden van het apparaat, en veel enthousiastelingen hebben zo hun bedenkingen over het inhaleren van sterk vluchtige, aromatische damp door een van aardolie vervaardigde slang.

Sommige bedrijven gebruiken nu een hogere kwaliteit plastic of zelfs een siliconen slang. De Volcano vaporizer gebruikt een aluminium verwarmingselement dat erg goed werkt, een metalen extractiekamer, met een food-grade plastic zak voor de toediening. Ook hier bestaan er zorgen omtrent het langdurig gebruik van aluminium in hittegevoelige elementen. Het gebruik van metaal, een zeer conductief materiaal, in de extractiekamer, heeft als gevolg dat men, om de toename van hitte in het metaal te compenseren, de temperatuur van het verwarmingselement steeds een beetje moet verlagen. Het voordeel is dat het zeer duurzaam is.

Ten minste vijf wetenschappelijke onderzoeken hebben de werking van vaporizers geanalyseerd. Hieruit bleek dat in de damp schadelijke bestanddelen sterk verlaagd waren of zelfs geheel afwezig waren.

In 1996 vergeleek MAPS (de Multidisciplinary Association for Psychedelic Studies) in samenwerking met NORML (de National Organization for the Reform of Marijuana Laws) twee simpele vaporizers met waterpijpen, joints met en joints zonder filter. De rook van elk van deze werd onderzocht op de aanwezigheid van vaste deeltjes (teer) en de drie belangrijkste cannabinoïden. De verschillende rookmethoden werden toen geclassificeerd op basis van hun teer/cannabinoïde ratio. De twee vaporizers die ze uitprobeerden presteerden tot 25% beter dan joints zonder filter (de op één na beste methode). Maar beide vaporizers produceerden meer dan tien keer zoveel teer als cannabinoïden, wat deels te wijten is aan het lage percentage THC (2.3%) in de cannabis die het National Institute on Drug Abuse hen voor het onderzoek beschikbaar had gesteld.

Opmerkelijk is dat hetzelfde onderzoek uitwees dat waterpijpen (bongs) en joints met filter 30% slechter scoorden dan gewone joints zonder filter. De reden hiervoor is dat waterpijpen en filters samen met de teer ook het psychoactieve THC uit de rook filteren, waardoor gebruikers meer moeten roken om het gewenste effect te bereiken. Het onderzoek sloot overigens niet uit dat waterpijpen wellicht ook andere voordelen bieden, zoals het filteren van schadelijke gassen zoals koolmonoxide.

In een onderzoek in 2001 naar de eigenschappen van de M1 Volatizer ontdekten de onderzoekers dat het mogelijk is om "medisch werkzame THC te verhitten tot een temperatuur die net niet tot verbranding leidt, waardoor giftige verbrandingsproducten die normaal gesproken in cannabisrook voorkomen, substantieel verminderd worden of zelfs geheel afwezig zijn." De M1 Volatizer maakte THC vrij op 185°C en bracht geen van de drie verbrandingsproducten die gemeten werden (benzeen, tolueen en naftaleen) voort. Koolmonoxide en teer waren ook verminderd.

Deze positieve resultaten staan in contrast met de voorgaande onderzoeken van MAPS en NORML, die minder veelbelovende uitkomsten hadden, hetgeen er op wijst dat de effectiviteit van verdamping in grote mate afhangt van het type vaporizer.

In 2006 onderzochten wetenschappers aan de Universiteit van Leiden een Volcano vaporizer, met daarin pure THC preparaten. Hun conclusie was dat "de resultaten van ons onderzoek tonen aan dat patiënten hiermee lijken te beschikken over een veilige en effectieve toedieningsvorm voor cannabinoïden. De uiteindelijke opname van THC in de longen is vergelijkbaar met het roken van cannabis, zonder de voor roken typerende nadelen voor de luchtwegen."

In 2007 werden de resultaten van een onderzoek aan de Universiteit van Californië, San Francisco gepubliceerd in the Official Journal of the American Academy of Neurology. Daarin stond te lezen: "Met koolmonoxide als indicator, bleek er bij gebruik van de vaporizer op temperaturen tussen de 180 en 200°C vrijwel geen blootstelling aan schadelijke verbrandingsproducten plaats te vinden. Aangezien het de efficiëntie van roken voor het verkrijgen van het gewenste THC effect nabootst, met kleinere hoeveelheden van het werkzame bestanddeel vergeleken met toediening in de vorm van pillen, heeft dit apparaat groot potentieel wat het verbeteren van de therapeutische toepassingsmogelijkheden van THC betreft."

Wanneer in plaats van pure THC plantmateriaal gebruikt wordt (de bloemtoppen), treft men behalve andere cannabinoïden een reeks andere plantaardige bestanddelen aan, waaronder terpenen. Maar wordt in de Volcano zuivere THC verdampt, worden er geen afbraakproducten (delta-8-THC, cannabinol, of onbekende bestanddelen) aangetroffen. Bovendien werd door gebruik te maken van zuivere THC een hoger percentage THC vrijgemaakt.

Analyse van de damp uit de Volcano wees uit dat door het materiaal meerdere malen te verdampen 36 tot 61% van de beschikbare THC vrijmaakte. In een recenter onderzoek waarbij gebruik werd gemaakt van pure cannabinoïdenmengsels behaalde men een maximum van 54%. Ter vergelijking: onderzoeken met joints die door een machine gerookt werden, onder verschillende omstandigheden zoals snelheid van inhalatie en tijd dat de rook binnengehouden wordt, kwamen uit op vergelijkbare efficiënties van 34 tot 61%. Gebruikers van een vaporizer kunnen het gewenste effect dus bereiken met een vergelijkbare hoeveelheid plantmateriaal als zij die het roken.

Deze onderzoeken hebben de aanwezigheid van giftige gassen, zoals ammoniak, waterstofcyanide en koolmonoxide niet gemeten, hoewel er wel aanwijzingen zijn dat er door verdampen minder monoxide vrij komt.

Hoewel de damp wel schoner is dan rook, sluiten ze irritatie van de luchtwegen niet geheel uit. Een trek verdampte cannabis zal zo nu en dan tot hoesten leiden. Maar dit zou een reactie op de THC zelf kunnen zijn, waarvan bekend is dat het een sterk expectorans is (middel dat het ophoesten van slijm bevordert). <br>
Factoren die het (medische) effect bepalen:

Deze factoren zijn niet allemaal wetenschappelijk getest. Onderzoek heeft wel uitgewezen dat de efficiëntie van vaporizers het hoogste is rond 226°C, en maar half zo efficiënt tussen de 150 en 180°C, afhankelijk van het gebruikte plantmateriaal. De zuiverste preparaten produceerden de hoogste efficiëntie; ongeveer 54% voor pure THC tegenover 29% voor plantmateriaal (wiet) met een THC-gehalte van 12%. Hoe langer de damp bewaard wordt, hoe meer THC neerslaat op de binnenkant van de vaporizer of de ballon. Dit verlies is te verwaarlozen als het om enkele minuten gaat, maar kan meer dan 50% bedragen als de damp langer dan 90 minuten bewaard wordt.

Het onderzoek van de Universiteit van Leiden toonde aan dat wel 30 tot 40% van de geïnhaleerde THC niet door de longen geabsorbeerd wordt maar ongebruikt weer wordt uitgeademd. Ze ontdekten wat dit betreft geen grote verschillen per individu.

Het wijde spectrum aan testresultaten suggereert dat de keuze van het type vaporizer een van de belangrijkste factoren is wat de hoeveelheid vrijgemaakte en toegediende werkzame stoffen betreft, alsmede de hoeveelheid schadelijke bijproducten die wel of niet voortgebracht worden. In cannabis en vele andere medicinale planten verdampen de aromatische stoffen vergeleken met andere bioactieve bestanddelen van de plant op een relatief lage temperatuur. Bij cannabis verdampen de aromatische bestanddelen met minimale bioactiviteit vanaf 127°C, en worden tot en met een temperatuur van 200°C de cannabinoïden met hogere bioactiviteit vrijgemaakt. Men neemt aan dat zowel de totale hoeveelheid als wel de breedte van het spectrum aan werkzame stoffen per inhalatie bijdragen aan een zo effectief mogelijke medische toepassing, met andere woorden: een door het venturi-effect verhoogde extractie via een op convectie gebaseerd systeem.


</doc>
<doc id="249360" url="https://nl.wikipedia.org/wiki?curid=249360" title="Adrien Péladan">
Adrien Péladan

Dr. Adrien Péladan (Nîmes 18 juni 1844 - 29 september 1885), was de zoon van de Ridder Adrien Péladan en broer van de Sâr Joséphin Péladan.

Adrien Péladan was in zijn tijd een bekend homeopaat en promoveerde met homeopathie als thesis. Hij publiceerde enkele boeken over geneeskunde en homeopathie en stichtte het tijdschrift " L’ Homéopathie des familles et des médecins".Daarnaast was hij ook magnetiseur.

Op 41-jarige leeftijd stierf Péladan door vergiftiging, doordat een apotheker uit Leipzig een noodlottige fout had gemaakt in de verdunning van een homeopathisch geneesmiddel op basis van strychnine. Het middel dat hij voor een patiënte had besteld in de derde decimale verdunning werd te geconcentreerd afgeleverd. Toen hij zijn patiënte het geneesmiddel op haar vingertop liet proeven, riep ze uit dat het verschrikkelijk bitter smaakte. Om zeker te zijn, proefde hij er zelf van. Zijn patiënte stortte even later neer op straat en kon nog worden gered. Hijzelf bleef thuis en overleed.

Naast arts was Adrien Péladan eveneens een erudiet op esoterisch gebied en legateerde aan zijn broer Joséphin Péladan een enorme verzameling esoterische boeken en een neo-tempeliersinwijding.


</doc>
<doc id="249468" url="https://nl.wikipedia.org/wiki?curid=249468" title="Acrovesiculeus eczeem">
Acrovesiculeus eczeem

Acrovesiculeus of dyshidrotisch eczeem (ook wel "blaasjeseczeem" of "pompholyx") is een huidaandoening
Ze is vrij goed te herkennen aan de blaasjes gevuld met helder vocht op de vingers, handen of voeten van de patiënt. De blaasjes zijn meestal ter grootte van een speldenknop. Het jeukt erg en de lijder zal aan de blaasjes willen krabben totdat ze stuk gaan. Aangeraden wordt dit te voorkomen, omdat anders de kans op een infectie aanzienlijk wordt vergroot. Soms staat de jeuk niet op de voorgrond, maar doen de blaasjes pijn. De term "pompholyx" wordt meestal gereserveerd voor gevallen van grote, strakke blaren op handpalmen en/of voetzolen.
Wanneer slechts één van de handen of voeten belaagd wordt met blaasjes kan het ook een schimmel zijn. De huisarts of dermatoloog kan een diagnose geven.

Het is wel zeker dat niet alle gevallen van acrovesiculeus eczeem door een enkele oorzaak ontstaan.




</doc>
<doc id="249574" url="https://nl.wikipedia.org/wiki?curid=249574" title="Hyperseksualiteit">
Hyperseksualiteit

Men spreekt van hyperseksualiteit als de seksuele drift (libido) van een persoon sterker ontwikkeld is of op de voorgrond treedt dan men in de samenleving als normaal of wenselijk beschouwt. Dit kan verbonden zijn met culturele en sociale aspecten, los van geneeskundige motieven.

Hyperseksualiteit bij vrouwen noemde men ook wel nymfomanie en bij mannen satyriasis. Het gebruik van deze laatste twee termen impliceerde voornamelijk het psychopathologische karakter. Derhalve zijn deze termen vervangen door "hyperseksualiteit", waarbij slechts gesproken kan worden van een afwijkend karakter ten opzichte van maatschappelijke normen die per (sub)cultuur kunnen verschillen. Een eventueel pathologische vorm van "hyperseksualiteit" wordt in de moderne seksuologie eerder gezien als één van de vormen van een obsessieve-compulsieve stoornis, waarbij het obsessieobject normaliter willekeurig is en door tal van omstandigheden seksueel kan zijn. Wel zijn seksualiteit en daarbij horende handelingen als obsessie bij een obsessief-compulsieve stoornis een bekend verschijnsel in de psychiatrie.

Het hangt van een aantal factoren af wanneer iemand als hyperseksueel wordt beschouwd. Belangrijk is bijvoorbeeld de houding die de samenleving ten opzichte van seksualiteit heeft. Zo werd vroeger een vrouw die openlijk te kennen gaf van seks te genieten, al snel als nymfomane bestempeld en vaak vermoedde men dat ze leed aan een vorm van hysterie. Sinds de seksuele revolutie is hierin veel veranderd, maar nog steeds verwacht de westerse maatschappij van een vrouw wat meer terughoudendheid dan van een man.

Bepaalde religieuze en maatschappelijke groeperingen beschouwen het hebben van meerdere seksuele partners voor het huwelijk als hyperseksueel en losbandig, terwijl andere groeperingen het niet als probleem zien.

Hoe relatief het begrip hyperseksualiteit is, blijkt ook uit een citaat van Alfred Kinsey. Toen hem naar een definitie werd gevraagd, antwoordde hij: "Hyperseksualiteit kan worden geconstateerd bij iemand die meer aan seks doet dan u".

Doorgaans hoeft een sterk ontwikkelde seksuele drang niet als psychische aandoening te worden beschouwd, wat in het verleden vaker gebeurd is. Als aandoening is hyperseksualiteit verdwenen uit het handboek DSM en de ICD-10 (F52.7) stelt dat de seksuele drift op zich alleen overmatig is als de persoon er klachten over heeft. 

Hyperseksualiteit kan echter een symptoom zijn van andere problemen, bijvoorbeeld als een persoon er niet in slaagt seksuele bevrediging te vinden. Verder komt een verhoogde seksuele drift als symptoom voor bij: 



</doc>
<doc id="249923" url="https://nl.wikipedia.org/wiki?curid=249923" title="Evenwichtsorgaan">
Evenwichtsorgaan

Het evenwichtsorgaan, het vestibulaire orgaan of het vestibulaire systeem is het zintuigencomplex dat informatie verzamelt over beweging en balans. Samen met het slakkenhuis - dat functioneel geen deel uitmaakt van het evenwichtsorgaan maar van het oor - vormt het het labyrint. Het bevindt zich aan beide zijden van het hoofd in het rotsbeen: een onderdeel van de schedel.

De holtes waarin de genoemde organen zich bevinden, en die allemaal met elkaar in verbinding staan, worden "vliezig labyrint" (labyrinthus membranaceus) genoemd. Het bot waarin het vliezig labyrint zich bevindt heet "benig labyrint" (labyrinthus osseus). In het vliezig labyrint zit "endolymfe": een vloeistof die veel kaliumionen en weinig natriumionen bevat. Endolymfe lijkt daarmee op intracellulaire vloeistof.

In het benig labyrint zit een vloeistof die "perilymfe" heet. Perilymfe wordt gemaakt uit hersenvocht en heeft de samenstelling van extracellulaire vloeistof (veel natrium en weinig kalium).

Het evenwichtsorgaan kan zowel versnelling/acceleratie/deceleratie als draaiing/rotatie waarnemen. Daarvoor bestaat het vestibulair systeem uit twee componenten:

Elk labyrint bevat twee zakjes die samen het statolietorgaan vormen:
Het zintuigepitheel van de sacculus en utriculus staat loodrecht op elkaar, waarbij het epitheel van de sacculus verticaal staat en het epitheel van de utriculus horizontaal.
Op de haarcellen van de sacculus en utriculus liggen kristallen van calciumcarbonaat die "statoconia" genoemd worden. Bij een versnellende beweging van het hoofd zullen de statoconia door hun traagheid achterblijven. De haarcellen nemen zo deze beweging waar en geven dat door aan de hersenen.

Elk labyrint bevat drie halfcirkelvormige kanalen (canales semicirculares):
Ze zijn gerangschikt als de assen van een driedimensionaal assenstelsel.
Aan het uiteinde van elk kanaal zit een verdikking (ampulla) met een groep haarcellen in een geleiachtige massa met een membraan eromheen. Zo'n groep haarcellen wordt een cupula genoemd. De cupula sluit de verdikking van boven tot onder af.

Bij een versnelling in de rotatie van het hoofd zal de endolymfe in de kanalen vertraagd meebewegen of afremmen. De cupula van de halfcirkelvormige kanalen zal door het verschil in eigen beweging en vloeistofbeweging bewegen en daardoor zullen de haarcellen met hun haren in de gelei van de cupula een elektrische prikkel geven.

De prikkels die binnenkomen bij de haarcellen van de statolietorganen en bij de cupulae van de halfcirkelvormige kanalen, worden omgezet in impulsen die naar de hersenen worden gevoerd langs de evenwichtszenuw (nervus vestibularis) die samen met de gehoorzenuw (nervus cochlearis) de achtste hersenzenuw (nervus vestibulocochlearis) vormt. Daar wordt de waarneming verwerkt.

Het vestibulaire systeem stuurt voornamelijk signalen naar neurale structuren om oog- en houdingsspieren te beïnvloeden. De samenwerking met de oogspieren zorgt voor de vestibulo-oculaire reflex, de samenwerking met de houdingsspieren (proprioceptie) zorgt voor verschillende houdingsreflexen.



</doc>
<doc id="249931" url="https://nl.wikipedia.org/wiki?curid=249931" title="Saccade">
Saccade

Een saccade of "oogsprong" is een snelle beweging van de ogen die tot doel heeft een nieuw fixatiepunt te vinden. Deze oogsprongen komen in de oogmotoriek zowel voor bij het lezen als bij het bekijken van foto's of scènes. Zij worden aangestuurd door specifieke gebieden in de hersenen, zoals (onder andere) de colliculi superiores en de frontale oogvelden.
Tijdens de saccade (bijvoorbeeld als bij het lezen het oog in 20 à 60 millisecondes verspringt van het één woord naar het volgende) is de visuele detectiedrempel verlaagd - de fovea (een deel van de gele vlek) is slechts 1 vierkante millimeter groot - maar merkt men dit niet omdat de hersenen dit compenseren door tijdens die interlaps er het meest waarschijnlijke beeld tussenin te voegen. Er is geen waarneming mogelijk omdat de saccade met een dermate grote snelheid gebeurt dat een scherp beeld uitgesloten is. De informatie van wat ontvangen wordt tijdens de saccades wordt daarom door de hersenen onderdrukt.

Wanneer snelle oogbewegingen plaatsvinden in de slaap (tijdens de actieve droombeleving) spreekt men niet meer van saccades maar van R.E.M. (Rapid Eye Movement).


</doc>
<doc id="249933" url="https://nl.wikipedia.org/wiki?curid=249933" title="Tremor">
Tremor

Een tremor is een voortdurende schudbeweging van één of meer lichaamsdelen en wordt veroorzaakt door een onwillekeurige contractie van spieren. 

Tremor kan onder andere optreden als symptoom bij de ziekte van Parkinson of multiple sclerose. Het kan ook ontstaan door het gebruik van lithiumcarbonaat, een medicijn voor bipolaire stoornis. Daarnaast kan het tijdelijk optreden bij een kater.

Een tremor is niet levensbedreigend, maar sommige mensen schamen zich ervoor, omdat ze dagelijkse taken minder goed kunnen uitvoeren.

Er zijn verschillende soorten tremoren te onderscheiden:


</doc>
<doc id="249935" url="https://nl.wikipedia.org/wiki?curid=249935" title="Fixatie (psycholinguïstiek)">
Fixatie (psycholinguïstiek)

Een fixatie (in de psycholinguïstiek) is een tijdelijk gecontroleerd bevriezen van het blikveld in de oogmotoriek. Bij het lezen verspringt het oog van woord naar woord, hierbij variërend tussen saccades, regressies en fixaties. Een gemiddelde fixatie op een woord(deel) duurt zo'n 200 à 250 millisecondes, en een saccade zo'n 20 à 60 millisecondes.

Volgens de visuele controlehypothese duurt de fixatie net zo lang tot het oog zich heeft scherp gesteld op het beoogde, dit vervolgens geprojecteerd heeft op de fovea (het brandpunt van de retina), dit doorstuurt naar de hersenen en verwerkt. Daarna volgt een oogsprong naar het volgende woord.

De postfixatieverwerkingstheorie daarentegen stelt dat het de hersenen continu de moeilijkheidsgraad van een tekst inschatten en de leessnelheid online aanpassen. De verwerking van het gelezene gebeurt niet onmiddellijk maar door middel van het kortetermijngeheugen, zodat een volgende woord al kan gelezen worden terwijl de hersenen nog bezig zijn met de verwerking van het vorige.


</doc>
<doc id="249990" url="https://nl.wikipedia.org/wiki?curid=249990" title="Calvincyclus">
Calvincyclus

De Calvincyclus, Calvin-Bensoncyclus, Calvin-Benson-Bassham-cyclus (CBB-cyclus) of de donkerreacties vindt plaats in de chloroplasten van planten en in enkele fototrofe bacteriën. Hierbij wordt de door de lichtreactie in adenosinetrifosfaat (ATP) vastgelegde energie, gebruikt voor de vorming van glucose (CHO) uit koolstofdioxide (CO). Het reducerende NADPH,H levert in deze reactiecyclus de waterstof. De naam donkerreactie is enigszins verwarrend, omdat de naam duidt op het feit dat de reactie geen licht nodig heeft en niet dat de reactie in het donker plaatsvindt. Deze reacties worden daarom beter de lichtonafhankelijke reacties genoemd.

De reductie door NADPH,H gebeurt in meerdere cyclische enzymatische tussenstappen. Bij planten vindt de reductie plaats in het stroma van de bladgroenkorrels.

De ontdekkers van deze cyclus waren de Amerikaanse chemici Melvin Calvin, Andy Benson en James Bassham van de Universiteit van Berkeley in Californië, waaraan de cyclus van reacties haar naam te danken heeft.

Nettoreactie van de Calvincyclus: 
6 CO + 12 NADPH,H+ 18 ATP + 12 HO →CHO+ 6 HO + 12 NADP + 18 ADP + 18 P

Ribulose 1,5 bisfosfaat (RuBP) + kooldioxide + water → 3-fosfoglycerinezuur (gekatalyseerd door RuBisCO of Ribulose-1,5-bisfosfaat carboxylase/oxygenase)

3-fosfoglycerinezuur + ATP → 1,3-bisfosfoglycerinezuur + ADP + water

1,3 bisfosfoglycerinezuur + NADPH + water (voor hydrolyse) + waterstofionen → glyceraldehyde-3-fosfaat + NADP + P + water (na reductie)

Nu is één glyceraldehyde-3-fosfaat (G3P) gevormd. In de totale cyclus moeten er nog 5 gevormd worden, dat betekent dat de bovenstaande cyclus nog 5 keer doorlopen wordt. In totaal worden er dus 6 gevormd, waarvan er in de volgende reacties 5 worden gebruikt.

glyceraldehyde-3-fosfaat + water → ribulose 5-fosfaat + P

ribulose-5-fosfaat + ATP→ ribulose-1,5-bisfosfaat + ADP + water

Het overblijvende, zesde, glyceraldehyde-3-fosfaat-molecuul wordt gebruikt voor het maken van glucose, cellulose en andere stoffen die de plant nodig heeft.


</doc>
<doc id="250107" url="https://nl.wikipedia.org/wiki?curid=250107" title="Oligodendrocyt">
Oligodendrocyt

Oligodendrocyten zijn een type gliacellen. De belangrijkste functie van oligodendrocyten is het myeliniseren van zenuwceluitlopers (axonen) in het centrale zenuwstelsel van hogere gewervelden (in het perifeer zenuwstelsel is dezelfde functie voorbehouden aan de zogenaamde schwanncellen). Een enkele oligodendrocyt kan ongeveer een dozijn axonen omwikkelen, in stukken van ongeveer 1 µm, zo de myelineschede vormend.

Het zenuwstelsel is in hoge mate afhankelijk van deze myelineschede voor isolatie (verlaagde ionlekkage en lagere weerstand van de celmembraan), een algehele toename in geleidingssnelheid (saltatoire voortgeleiding van actiepotentialen) en verkleining; de geleidingssnelheid van gemyeliniseerde axonen neemt lineair toe met de diameter van het axon, terwijl de geleidingssnelheid van niet-gemyeliniseerde axonen slechts toeneemt met de vierkantswortel van de diameter.



</doc>
<doc id="251291" url="https://nl.wikipedia.org/wiki?curid=251291" title="Fibrodysplasia ossificans progressiva">
Fibrodysplasia ossificans progressiva

Fibrodysplasia ossificans progressiva (FOP), vrij vertaald "bindweefsel dat progressief wordt omgezet in bot", is een zeldzame genetische aandoening waarbij bot wordt gevormd in spieren, pezen, gewrichtsbanden en ander bindweefsel. Het extra bot dat wordt aangemaakt bij FOP, wordt gevormd door voortschrijdende omzetting van bindweefsel in kraakbeen en bot. Dit gebeurt op dezelfde manier als wanneer bot weer aangemaakt wordt (en dus heelt) na een botbreuk. Ook is het proces bijna identiek aan de manier waarop bot gevormd wordt in het embryo. Het abnormale aan de botvorming bij FOP is dus niet de manier waarop het gevormd wordt, maar de plaats en het tijdstip waarop het ontstaat. De ziekte stond vroeger bekend als myositis ossificans progressiva (MOP). De naam is gewijzigd in 1970 omdat er behalve spieren ook ander zacht bindweefsel zoals pezen bij betrokken is. Het lichaam van de patiënt produceert bij FOP als het ware een extra skelet, verharding van het zachte bindweefsel. De botvorming vindt ook plaats rond de gewrichten zodat zij niet meer kunnen functioneren en op slot komen te zitten. Het uiteindelijke resultaat is dat mensen met FOP totaal verbotten, zodat ze eindigen in een bepaalde positie, waar de patiënt niet meer uit kan komen.

Kinderen met FOP komen vrijwel zonder zichtbare afwijkingen ter wereld. Alleen misvormde grote tenen zijn een indicatie van hun toekomstig lot. De grote teen is dan net iets kleiner dan de andere tenen en vaak zijn de twee kootjes in de grote teen met elkaar vergroeid zodat deze niet buigzaam is. Gedurende de eerste of tweede periode van hun kindertijd krijgen ze bindweefsel gezwellen in hun nek, schouders en rug, waarin zich bot ontwikkelt - een proces dat "heterotopic ossification" heet. Daarna volgen de andere ledematen.
Deze stoornis verandert de spieren langzaam in normaal uitziende botten. Bijkomend trauma: vallen, stoten, injecties in de spieren en dergelijke verhogen de kans op ontsteking in de spieren, waardoor spontaan botvorming kan ontstaan. Technisch gezien zou het overtollige bot verwijderd kunnen worden, maar in de praktijk blijkt dit niet te kunnen omdat iedere poging om extra bot te verwijderen resulteert in nog meer toenemende botvorming.
Er kunnen bij mensen met deze aandoening aanzienlijke verschillen in progressie zijn. Bij de één verloopt het proces snel en bij de andere langzaam.

FOP komt bij één op de twee miljoen mensen voor. Dat zou betekenen dat er wereldwijd 2.500 mensen met deze aandoening bestaan. Daarvan zijn er tot nu toe 465 geregistreerd.
In Amerika doet een team van 15 wetenschappers, onder leiding van prof. Frederick S. Kaplan, M.D. en dr. Eileen M. Shore, Ph.D. in een laboratorium onderzoek naar deze gecompliceerde aandoening. In Nederland zijn prof. dr. J. Coen Netelenbos en dr. Marelise Eekhoff van het VUmc het meest deskundig op het gebied van FOP. Tot nu toe is er geen adequate behandeling of medicijn die er voor kan zorgen dat de continue botaanmaak stopt of dat er bot verwijderd kan worden.

Een flare-up (een uitbarsting) ontstaat als het lichaam nieuw bot aan gaat maken. Het is niet bekend wat ervoor zorgt dat dit proces begint, maar als het begint leidt het tot zwelling van het weefsel en veel ongemak. Flare-ups zijn vaak pijnlijk. Soms voelt de patiënt zich ziek en krijgt koorts. Er is geen medicijn om het proces van botvorming te doen stoppen, maar er kunnen wel pijnstillers voorgeschreven worden. Een flare-up kan 6 tot 8 weken duren. Er kan echter ook overlapping plaatsvinden tussen de verschillende flare-ups. Dan verdwijnt de pijn pas na meer dan 6 tot 8 weken. Tijdens een flare-up kan 's nachts stijfheid van de gewrichten optreden. Die stijfheid komt door zwelling en druk in de spier tijdens de eerste stappen van de botformatie. Bij de meeste patiënten verdwijnt de pijn als de flare-up voorbij is. Het lijkt er dus op dat het proces van botformatie, en niet het extra bot zelf, voor de pijn zorgt. FOP is echter niet altijd pijnlijk.

FOP is niet te genezen. Zoals het woord zelf al zegt, is FOP progressief, dat wil zeggen dat het na verloop van tijd erger wordt. Omdat FOP een erfelijke ziekte is, en dus in de genen zit, worden mensen met FOP met de ziekte geboren. FOP kun je dus niet oplopen gedurende je leven. Het extra bot hoeft echter nog niet aanwezig te zijn bij de geboorte. Ook zullen patiënten nooit over de ziekte heen groeien, en zal het gevormde extra bot nooit meer verdwijnen. Het lichaam van een FOP-patiënt maakt niet voortdurend extra bot aan. Iemand met FOP kan maanden of zelfs jaren leven, zonder een flare-up te krijgen. Ondanks dat is er altijd een kans dat zich extra bot gaat vormen. Dit kan na een (lichte) verwonding, zoals een val, of zelfs zonder enige waarschuwing gebeuren. Maar een verwonding hoeft niet altijd te betekenen dat FOP weer oplaait. Het is dus onduidelijk waarom de ziekte soms actief is, en zich de rest van de tijd slapend houdt.

FOP is een autosomaal dominantie afwijking. Dit betekent dat iemand die de FOP-afwijking draagt (en dus een mutatie heeft in het normale gen), ook de ziekte zal hebben en deze zal overdragen aan gemiddeld de helft van zijn/haar kinderen.
Meestal ontstaat FOP door een nieuwe mutatie. Dit houdt in dat er per ongeluk iets mis gaat in het gen op het moment dat een zaadcel een eicel bevrucht en er een nieuw embryo ontstaat. De ziekte wordt dan dus niet overgeërfd van een van de ouders.
Een familielid van iemand met FOP heeft niet meer kans op het krijgen van een kind met FOP dan gemiddeld (als het tenminste zeker is dat dit familielid de mutatie niet draagt en dus de ziekte niet heeft). Deze gemiddelde kans is één op twee miljoen.
In de meeste gevallen heeft een kind met FOP ouders die niet aangedaan zijn. In die gevallen moeten ouders weten dat het krijgen van nog een kind met FOP erg klein is (tenzij er sprake is van een kiembaan-mozaïek, waarbij de mutatie aanwezig is in een deel van de geslachtscellen van een van beide ouders). Iemand die FOP heeft, zal een kans van 50% hebben om het aangedane gen, en dus de ziekte, door te geven aan zijn of haar kind. In alle gevallen is het raadzaam om met vragen over erfelijkheid contact op te nemen met de behandelend arts en/of de klinische genetica.



</doc>
<doc id="251390" url="https://nl.wikipedia.org/wiki?curid=251390" title="Nachthemd">
Nachthemd

Een nachthemd is een lang hemd om in te slapen. Vanouds droegen ook mannen een nachthemd, maar thans is dat niet erg gebruikelijk meer en dragen sommige meisjes en vrouwen 's nachts een nachthemd. 


</doc>
<doc id="251396" url="https://nl.wikipedia.org/wiki?curid=251396" title="Bigshirt">
Bigshirt

Een bigshirt of slaapt-shirt is een kledingstuk voor de nacht. Een bigshirt neemt de vorm aan van een lang T-shirt en kan zowel van korte als lange mouwen zijn voorzien. Hoewel het tot de nachtkleding behoort, wordt het bijvoorbeeld ook in de huiskamer gedragen na het douchen.

Een voordeel van het bigshirt is de soepele pasvorm. Verder is er geen bijpassend broekje nodig, het wordt meestal over een onderbroek gedragen. Afhankelijk van de lichaamslengte komt het shirt tot iets boven de knie (niet meer dan 10 à 15 cm). Een nadeel is dat bij bepaalde houdingen de onderbroek zichtbaar kan worden.

Een bigshirt staat iets minder gekleed dan een nachthemd of pyjama, die vaak modieuzer zijn uitgevoerd.


</doc>
<doc id="251512" url="https://nl.wikipedia.org/wiki?curid=251512" title="Alfredo Palacio">
Alfredo Palacio

Luis Alfredo Palacio González (Guayaquil, 22 januari 1939) was van 20 april 2005 tot 15 januari 2007 president van Ecuador.

Alfredo Palacio studeerde geneeskunde en specialiseerde zich in de cardiologie. Zijn opleiding volgde hij in zijn geboorteplaats Guayaquil, en in de Amerikaanse steden Cleveland en Saint Louis. Vervolgens werd hij in Guayaquil universitair docent in de cardiologie. In 1980 richtte Palacio het nationaal instituut voor de cardiologie op ("INCAP: Instituto Nacional de Cardiología Alfredo Palacio"), en hij werd er de directeur van.

Van 1994 tot 1996 was Palacio minister van volksgezondheid, onder president Sixto Durán-Ballén. Ecuador had te kampen met epidemieën van onder andere cholera en waterpokken, en Palacio zette zich in om de financiën te krijgen om deze ziekten te bestrijden.

In 2002 werd Palacio gekozen tot running mate van Lucio Gutiérrez. Toen Gutiérrez president werd, kreeg Palacio de functie van vicepresident. Palacio zelf heeft echter altijd verklaard dat hij geen politicus is, aangezien hij geen enkele politieke partij aanhangt. Hij stelde zich steeds onafhankelijk op en de goede relatie tussen Gutiérrez en Palacio duurde niet erg lang. Als vicepresident leverde Palacio vaak kritiek op de regering-Gutiérrez. Palacio meende dat er meer aandacht moest zijn voor een sociaal beleid. Het kwam zo ver dat Palacio weigerde om nog met president Gutiérrez te vergaderen zo lang er geen discussie zou worden gevoerd over het sociale beleid en over de uitvoering van de verkiezingsbeloftes uit 2002. Hij beschuldigde de president van dictatoriale neigingen. Al lang voordat er sprake was van een afzetting van de president werd Palacio genoemd als mogelijk alternatief voor Gutiérrez.

Op 20 april 2005 stemde het parlement de president weg, en de vicepresident volgde hem op. Hij bracht het land tot rust en verzoende de regering met de rechterlijke macht. Maar toen hij in april 2006 een vrijhandelsovereenkomst wilde sluiten met de VS, kwamen de indianen in de landprovincies in opstand. Palacio moest in vijf provincies de noodtoestand uitroepen. Bij de verkiezingen van oktober 2006 won opnieuw een linkse kandidaat. Op 15 januari 2007 droeg Palacio de macht over aan Rafael Correa.


</doc>
<doc id="252081" url="https://nl.wikipedia.org/wiki?curid=252081" title="Jessica Gal">
Jessica Gal

Jessica Shelley Isabel (Jessica) Gal (Amsterdam, 6 juli 1971) is een Nederlands voormalig judoka, die namens Nederland viermaal deelnam aan de Olympische Spelen. Na haar actieve sportcarrière begon Gal in 2001 aan een opleiding tot sportarts en trad ze als begeleidend ploegarts in dienst bij de Nederlandse vrouwenhockeyploeg onder leiding van bondscoach Marc Lammers.

Gal was in 1988 op zeventienjarige leeftijd aanwezig op de Spelen van Seoel, maar toen had het vrouwenjudo nog geen officiële olympische status en fungeerde het als demonstratiesport. Gal viel in Zuid-Korea niet in de prijzen. 

Bij de Spelen van Barcelona (1992) eindigde Gal, toen uitkomend in het half-lichtgewicht (tot 52 kilogram), als vijfde. Ook bij de Spelen van Atlanta (1996) en de Spelen van Sydney (2000) slaagde de pupil van trainer Cor van der Geest er niet in een medaille te winnen. Na 'Sydney' beëindigde ze haar actieve judoloopbaan. 

Gal was actief in de categorie tot 57 kilogram. Ze behaalde in tien jaar tijd achttien nationale titels bij de vrouwen. Daarnaast werd ze viermaal Europees kampioen en werd ze driemaal derde op wereldkampioenschappen. Ze voltooide in de tussentijd haar gymnasiumopleiding op het Vossius Gymnasium in Amsterdam en studeerde medicijnen. Ze rondde in 1998 haar artsenstudie af, waarna ze in combinatie met haar topsportbeoefening specialistisch onderzoek deed. 

Haar oudere zus Jenny was ook judoka en nam later de Italiaanse nationaliteit aan.

Na haar sportloopbaan werd Gal werkzaam als sportarts in Amsterdam en Den Haag. In april 2009 begon zij in Amsterdam een eigen sportmedisch adviescentrum.
Op 31 december 2013 deed ze mee aan de televisiekwis De Slimste Mens.



</doc>
<doc id="252170" url="https://nl.wikipedia.org/wiki?curid=252170" title="Kroon (tandheelkunde)">
Kroon (tandheelkunde)

De kroon is het zichtbare bovenste deel van de tand of kies; dit deel is veel kleiner dan het andere, niet zichtbare deel, "de wortel".

De buitenkant van de kroon bestaat uit een heel harde stof: glazuur. De rest van een kies of een tand bestaat uit tandbeen. Tandbeen is minder hard dan glazuur. Binnenin lopen bloedvaten en zenuwen.

Naast een natuurlijke kroon kan er ook sprake zijn van een kunstmatige kroon. Dit is een kapje van een keramiek en/of metaal dat precies past over een afgeslepen tand of kies en daaraan wordt vastgelijmd. Om een kroon een zo natuurlijk mogelijk uiterlijk te geven, wordt de kap opgebouwd met een laag translucent porselein. Een kunstmatige kroon wordt gebruikt als er onvoldoende houvast is voor een vulling door tandbederf van een groot deel van de tand of kies. Verder kunnen er cosmetische motieven zijn; hierbij gaat het meestal om slecht gevormde of verkleurde tanden of kiezen voor in de mond.

Eerst wordt er een afdruk van het gebit gemaakt met een afdrukmateriaal of met een intraorale scanner. Het afdrukmateriaal kan van verschillende samenstelling zijn, zoals bijvoorbeeld van hydrocolloid, polyether, siliconen of andere polymeren. Sommige afdrukmaterialen zijn scanbaar, zodat ze direct kunnen worden gescand, zonder dat deze moet worden uitgegoten in gips. Deze afdruk wordt dan meestal verzonden naar een tandtechnisch laboratorium of een freescentrum. Het vervaardigen van een kroon is precisiewerk en wordt steeds vaker gefreesd met behulp van [(CAD/CAM)] en afgewerkt door een tandtechnicus. Het gereed gekomen product wordt weer verzonden naar de behandelende tandarts, waar de kroon verder wordt voorzien van lijm, om op de afgeslepen tand of kies te worden geplaatst.

Doordat de tand of kies en de kunstmatige kroon uit twee verschillende soorten materialen bestaan en deze bij kou en warmte een verschillende thermische uitzettingscoëfficiënt hebben komen er mechanische spanningen op het dunne vlak van de composietlijm wat kan resulteren in het loslaten van de kroon.

Doordat de nieuwe composietreparatiematerialen, zie composiet (tandvulling) inmiddels zover zijn doorontwikkeld dat ze voldoende slijtvast zijn (de problemen van de eerste generaties), en doordat bij deze hersteltechniek de spanningen niet alleen op het lijmvlak worden uitgeoefend, (minder kans op loslaten), is er discussie binnen de tandheelkunde over de te verkiezen methode.

Door gebruik te maken van luchtabrasie- en lasertechnieken in combinatie met kleeftechnieken en composietvullingen, zie adhesieve tandheelkunde, is het mogelijk om minder tandweefsel op te offeren dan met volledige omslijping (het plaatsen van een kunstmatige kroon).

Een composietreparatie kan binnen één sessie gedaan worden. De kunstmatige kroon methode vereist twee sessies in verband met de levertijd, dit heeft een kostenverhogend effect.



</doc>
<doc id="252252" url="https://nl.wikipedia.org/wiki?curid=252252" title="Corneel Heymans">
Corneel Heymans

Corneille Jean François (Corneel) Heymans (Gent, 28 maart 1892 – Knokke, 18 juli 1968) was een Belgisch wetenschapper.

Heymans was een zoon van de hoogleraar in de farmacologie en rector van de Universiteit Gent Jan Heymans, stichter van het "J. F. Heymans Institute of Pharmacology and Therapeutics". Hij liep school op het Sint-Lievenscollege (Gent), het Sint-Jozefscollege (Turnhout) en het Sint-Barbaracollege (Gent).
Hij ving zijn studie geneeskunde aan in Gent in 1911 en promoveerde in 1920. Hij was er actief lid van het KVHV Gent en zou later ook nog voorzitter van de beheerraad zijn. Ondertussen had hij als infanterist deelgenomen aan de Eerste Wereldoorlog, die hem gedurende vier jaar aan het IJzerfront weerhield en die hij als officier beëindigde. 

Na zijn opleiding in Gent ging hij studeren aan het Collège de France, Parijs (Prof. E. Gley), de Université de Lausanne (Prof. M. Arthus), de Universiteit van Wenen (Prof. H. H. Meyer), de University College London (Prof. E. H. Starling) en de Western Reserve Medical School (Prof. C. F. Wiggers). Dit laatste, in 1927, als Advanced Fellow of the Belgian-American Educational Foundation. 

Hij trouwde in 1921 met de arts Berthe May (specialiste oogheelkunde) en ze kregen vier kinderen. Heymans was geïnteresseerd in schilderkunst en in de (vroegste) geschiedenis van de geneeskunde. Hij was ook een groot jager.

In 1922 werd hij docent farmacodynamie aan de Gentse Rijksuniversiteit, waar hij in 1930 zijn vader opvolgde als hoogleraar in de farmacologie en als hoofd van het Farmacologisch en Therapeutisch Instituut, dat een trefpunt werd voor gerenommeerde onderzoekers, onder wie Paul Janssen.

Het wetenschappelijk onderzoek aan het Heymans Instituut richtte zich voornamelijk op de fysiologie en de farmacologie van de ademhaling, van de bloedcirculatie, van het metabolisme en van talrijke farmacologische vraagstukken. Dit onderzoek leidde tot de ontdekking van de chemoreceptoren binnen de cardio-aortische en carotide sinusgebieden. Het leidde tevens tot bijdragen over de proprioceptieve regulatie van arteriële bloeddruk en hypertensie. Het was vooral de ontdekking van de reflexogenische rol van de cardio-aortische en van de carotiede sinusgebieden in de regeling van de ademhaling, die hem de Nobelprijs 1938 opleverden.

Een andere reeks van onderzoekingen door Heymans en zijn medewerkers had betrekking op de fysiologie van de circulatie in de hersenen en op de fysiopathologie van de hoge bloeddruk in de aderen, van nerveuze of renale oorsprong. Het onderzoek betrof ook de studie van de bloedsomloop tijdens fysische oefeningen; de studie van de fysiologie en de farmacologie bij dieren; de studie van het overleven of het heropleven van verschillende zenuwcentra na stilstand van de bloedcirculatie; de studie van de farmacologie van opwekkende middelen of van het cellulair metabolisme; de studie van de farmacologie van de longen, en menig ander vraagstuk.

In 1938 kreeg hij de Nobelprijs voor de Fysiologie of Geneeskunde voor zijn ontdekkingen in verband met de carotide lichaampjes, chemoreceptoren in de halsslagader, die hart en hersenen van feedback voorzien, onder andere over het zuurstofgehalte van het bloed dat naar de hersenen gaat.

Professor Heymans werd doctor honoris causa aan de universiteiten van Utrecht, Leuven, Montpellier, Turijn, Santiago de Chile, Lima, Bogotá, Rio de Janeiro, Algiers, Parijs, Münster, Bordeaux, Toulouse, Georgetown University en Washington. 

Hij ontving meerdere onderscheidingen en wetenschappelijke prijzen, waaronder:

Hij trok de wereld rond in opdracht van de Belgische regering, de Wereldgezondheidsorganisatie en de International Union of Physiological Sciences. Die opdrachten brachten hem achtereenvolgens in Iran en India (1953), Egypte (1955), Belgisch-Kongo (1957), Latijns-Amerika (1958), China (1959), Japan (1960), Irak (1962), Tunesië (1963) en Kameroen (1963). In 1963 bereikte hij het emeritaat aan de Universiteit Gent.

Beroepshalve werd hij:

Heymans was de uitgever en hoofdredacteur van de "Archives Internationales de Pharmacodynamie et de Thérapie", in 1895 gesticht door zijn vader en professor E. Gley.

Hij doceerde aan verschillende universiteiten als houder van een bijzondere leerstoel:

Van 1945 tot 1962 doceerde hij vaak als gastprofessor aan universiteiten in Europa, Noord- en Latijns-Amerika, Afrika en Azië.

Zijn werk wordt onverminderd verder gezet door de Faculteit Geneeskunde, Vakgroep Farmacologie, het J.-F. & C. Heymans Instituut voor Farmacologie en de Stichting C. Heymans.

Heymans was actief in het Katholiek Vlaams Oud-Hoogstudentenverbond en hielp na de Tweede Wereldoorlog de opvolger oprichten, het Algemeen Vlaams Oud-Hoogstudentenverbond (AVOHV, sinds 1960 omgedoopt tot VVA (Verbond der Vlaamse Academici)).

In 1940 werd hij tijdens de bezetting ondervoorzitter van de Vlaamse Cultuurraad, maar nam al in januari 1941 ontslag. In 1941 werd hij voorzitter van de beheerraad van KVHV Gent als opvolger van De Bruyne, en bleef dit tot aan zijn emeritaat als hoogleraar. 

Als voorzitter van de medische afdeling van Winterhulp België bemiddelde hij tijdens de Tweede Wereldoorlog bij de Duitse bezetter om dringende geneesmiddelen te verkrijgen. Na de Bevrijding werd hem door de universitaire onderzoekscommissie een blaam opgelegd, omdat hij begin 1941 naar Duitsland was gereisd. De blaam werd in 1948 opgeheven, toen Heymans een brief voorlegde van de Amerikaanse gezondheidsofficier met wie hij in Berlijn had onderhandeld over geneeskundige hulp voor België. 

Hij werd medeoprichter en voorzitter van de vereniging "Recht en Naastenliefde" die zich inzette voor mensen die geleden hadden onder de repressie.

Heymans was een vruchtbaar auteur. Hij publiceerde meer dan 800 wetenschappelijke artikels in geneeskundige tijdschriften. Over de resultaten van zijn onderzoek rapporteerde hij voornamelijk in de volgende publicaties: 




</doc>
<doc id="253095" url="https://nl.wikipedia.org/wiki?curid=253095" title="Specialist ouderengeneeskunde">
Specialist ouderengeneeskunde

Een specialist ouderengeneeskunde (voorheen verpleeghuisarts) is een arts in de geriatrie die zich gespecialiseerd heeft in de zorg voor ouderen en chronisch zieken. 

Van oorsprong was de verpleeghuisarts werkzaam in verpleeghuizen, maar steeds vaker ook daarbuiten, omdat er door de dubbele vergrijzing steeds meer ouderen langer thuis wonen. De verpleeghuisgeneeskunde is in Nederland sinds 1990 een erkend medisch specialisme.

De naamgeving voor het specialisme verpleeghuisgeneeskunde en de te voeren titel verpleeghuisarts voldeed steeds minder, en de specialismen verpleeghuisgeneeskunde en sociale geriatrie groeiden steeds meer naar elkaar toe. Begin 2009 heeft de Nederlandse minister van VWS ingestemd met de samenvoeging van de verpleeghuisgeneeskunde en de sociale geriatrie tot het nieuwe 'specialisme ouderengeneeskunde' Sinds 15 juli 2009 voert elke specialist die in het CHVG-register voor specialisten ouderengeneeskunde is ingeschreven de beroepsnaam 'specialist ouderengeneeskunde'.

In Nederland is deze beroepsopleiding te volgen aan de Vrije Universiteit Amsterdam, de Radboud Universiteit Nijmegen en de Universiteit Leiden.


</doc>
<doc id="254797" url="https://nl.wikipedia.org/wiki?curid=254797" title="Leerstoornis">
Leerstoornis

Met leerstoornis bedoelt men een aandoening die in eerste instantie inherent is aan de persoon zelf. Men moet dus het onderscheid maken tussen leerstoornissen en leerproblemen. 

Leerproblemen treden op wanneer er onvoldoende stimulatie is in de omgeving of er sprake is van een ondergemiddelde intelligentie. Men noemt deze ook wel secundaire leerproblemen. De persoon in kwestie vertoont leermoeilijkheden op allerlei vlakken. 

Leerstoornissen daarentegen zijn primaire leerproblemen. Men vermoedt dat ze erfelijk zijn en personen met leerstoornissen bepaalde neurologische 'afwijkingen' bezitten. Kinderen met leerstoornissen beschikken gewoonlijk over een normale intelligentie. Belangrijke kenmerken van leerstoornissen zijn dan ook dat ze persisterend en specifiek zijn. 

Er zijn een aantal problematieken die comorbiditeit vertonen met leerstoornissen. Voorbeelden hiervan zijn ADHD en SLI.

Leerstoornissen kunnen een ingrijpend effect hebben op de persoon in kwestie. Vaak vertonen kinderen met een leerstoornis secundaire gedragsproblemen, bijvoorbeeld depressie, faalangst, agressie. Bij een foute aanpak en het aanhoudend verplichten van oefenen op de vaardigheid waarmee het kind problemen heeft en bij het telkens opnieuw wijzen op de talrijke fouten wordt het kind vaak schoolmoe. Het kan zelfs zo ver ontwikkelen dat er een schoolfobie ontstaat. Hierbij komt ook dat kinderen met leerstoornissen een gemakkelijk slachtoffer voor pesterijen vormen. Essentieel is hulpverlening die de aanpak van de stoornis in goede banen stuurt en een optimale communicatie tussen de hulpverlener en de ouders met de school.

Ook de ouders en het gezin kunnen ingrijpend veranderen. De zorgen rondom het kind kunnen het gezin domineren en spanningen creëren tussen de verschillende gezinsleden. Hierbij komt nog eens dat een leerstoornis veel tijd kan opslorpen door het maken van huiswerk samen met het kind of het vervoeren van het kind naar een therapeut. Broers of zussen voelen zich soms op een tweede plaats geschoven en kunnen op hun beurt ook gedragsproblemen vertonen. Het is belangrijk dat de ouders ook nog tijd vrijmaken voor zichzelf en voor eventuele broers of zussen. 

Kinderen met leerstoornissen kunnen indien nodig aangepast onderwijs volgen (in Vlaanderen Buitengewoon onderwijs Type 8). 

Enkele voorbeelden van leerstoornissen zijn:


</doc>
<doc id="255158" url="https://nl.wikipedia.org/wiki?curid=255158" title="Zenuwgroeifactor">
Zenuwgroeifactor

De zenuwgroeifactor is waarschijnlijk beter bekend onder de Engelse naam: "nerve growth factor" (NGF). NGF is een neurotrofine; een stof die nodig is om neuronen te laten overleven. Sommige neurotrofines zijn alleen nodig tijdens de ontwikkeling van de hersenen maar NGF is ook daarna onmisbaar.

NGF komt in het centrale zenuwstelsel niet veel voor, eigenlijk alleen in de hippocampus en de neocortex. 

In volwassen neuronen werkt NGF als een factor voor pijnneuronen. Ontsteking van perifeer weefsel (zoals de huid) leidt tot plaatselijk verhoogde gevoeligheid voor pijn door een verhoogde concentratie NGF.



</doc>
<doc id="255458" url="https://nl.wikipedia.org/wiki?curid=255458" title="Dikaryomycota">
Dikaryomycota

Tot het taxon Dikaryomycota behoren de zustergroepen Ascomycota en de Basidiomycota. Ze hebben beide de unieke dikaryon-toestand ergens in hun levenscyclus. Dit wil zeggen dat ergens in de levenscyclus in de cellen twee kernen voorkomen die synchroon delen. Beide hebben verschillende kenmerken gemeen.
De grootste gelijkenissen en verschillen zijn in de volgende tabel samengevat:



</doc>
<doc id="255781" url="https://nl.wikipedia.org/wiki?curid=255781" title="Echte kruisdistel">
Echte kruisdistel

De echte kruisdistel ("Eryngium campestre") is een vaste plant uit de schermbloemenfamilie ("Umbelliferae" of "Apiaceae"). De plant komt voor in Eurazië en Noord-Afrika. "Eryngium" stamt van het Oudgrieks en betekent: genezing van indigestie (spijsverteringsstoornis) en winderigheid. De plant bevat saponinen en heeft veertien chromosomen (2n = 14), maar er komen ook tetraploïde planten voor.

De bleekgroene plant wordt 15-60 cm hoog en vormt diepgaande wortelstokken. De bladeren zijn gestekeld. De gesteelde en gevleugelde wortelbladeren zijn veerdelig en langer dan de stengelbladeren. De stengelbladeren zijn zittend.

De echte kruisdistel bloeit in juli en augustus met witte of licht blauwe bloemen in tien tot twintig hoofdjes. De hoofdjes zijn 1-1,5 cm groot en omgeven door stekelige schutbladen (omwindselbladen). De kroonbladen zijn korter dan de kelkbladen.

De 3-5 mm lange splitvrucht is met haarachtige papillen bezet.

De echte kruisdistel komt voor op vochtige tot droge, kalkhoudende grond op rivierduinen, zandige dijken, kalkgraslanden en duinen.

De plant kan in de keuken en voor medicinale doeleinden gebruikt worden.Zowel de wortelstokken als de bloemhoofdjes kunnen gegeten worden. Er zou een medicinale werking zijn tegen galstenen, infecties van de urinewegen, huidaandoeningen, hoesten en verstopping.

De namen in andere talen kunnen vaak eenvoudig worden opgezocht met de interwiki-links.


</doc>
<doc id="256215" url="https://nl.wikipedia.org/wiki?curid=256215" title="Menthol">
Menthol

Menthol is een organische verbinding met een sterke muntgeur. De stof komt voor als een wit poeder of heldere kristallen. De IUPAC-naam voor deze verbinding is "5-methyl-2-(1-methylethyl)-cyclohexanol".

Menthol bezit 3 stereogene centra, en bijgevolg bestaan er 8 mogelijke stereo-isomeren:

In de natuur komt vooral "L"-menthol of (–)-menthol voor in onder andere pepermuntolie en planten van het geslacht "Mentha" (waaronder "Mentha piperita" en "Mentha arvensis"). Pepermuntolie bevat 35 tot 60% menthol. "L"-menthol kan worden verkregen door extractie uit planten, maar menthol-isomeren worden ook synthetisch bereid, bijvoorbeeld door de hydrogenering van thymol of van isopulegol. De wereldwijde productiecapaciteit werd in 2001 geschat op ongeveer 13.600 ton/jaar, waarvan ongeveer een kwart langs synthetische weg verkregen.

De belangrijkste menthol-producten zijn:

"L"-menthol, "D/L"-menthol en (ruwe) menthol worden veel gebruikt als smaakmiddel, desinfecterend of verkoelend middel in snoepgoed, likeur, kauwgom en andere voedingswaren. Verder wordt het verwerkt in tabak, tandpasta, cosmetica (onder andere huidcrèmes, aftershave, shampoo en scheerschuim) en in (dier)geneeskundige bereidingen zoals hoestpastilles en zalven. "D"-menthol wordt commercieel niet gebruikt.

De menthol-isomeren hebben een zeer lage acute orale toxiciteit. Ze zijn matig irriterend voor de huid en licht irriterend voor de ogen. De aanvaardbare dagelijkse inname (ADI) voor "L"- en "D/L"-menthol ligt in het bereik van 0-4 mg/kg lichaamsgewicht (conform het FAO/WHO Joint Expert Committee on Food Additives uit 1998).



</doc>
<doc id="256230" url="https://nl.wikipedia.org/wiki?curid=256230" title="Hellp-syndroom">
Hellp-syndroom

Het Hellp-syndroom is een complicatie die soms bij (menselijke) zwangerschap optreedt. Hellp is een acroniem van "Hemolysis Elevated Liver enzymes and Low Platelets" (hemolyse, verhoogde leverenzymen, en weinig bloedplaatjes). Dit staat voor een afbraak van rode bloedcellen, een gestoorde leverfunctie en een tekort aan bloedplaatjes.

Hellp is een "zwangerschapscomplicatie" die meestal pas na de 22-24e week van de zwangerschap ontstaat. In sommige gevallen gaat een pre-eclampsie over in Hellp in andere gevallen ontstaat Hellp plotseling uit een gezonde zwangerschap. De kritieke periode is tot 48 uur na de bevalling. Dertig procent van de Hellp-patiënten krijgt de aandoening pas in het kraambed, meestal in de eerste 2 maar soms zelfs tot 8 dagen na de bevalling. De aandoening komt naar schatting voor bij ongeveer 1 op de 300 zwangerschappen; relatief vaker bij vrouwen die een eerste kind verwachten of die volgend kind krijgen bij een andere man. Hellp is alleen door bloedonderzoek vast te stellen.

De klachten die optreden zijn dezelfde klachten als bij het ontstaan van een pre-eclampsie
("NB: tussen haakjes, het percentage van voorkomen van het symptoom bij het Hellp-syndroom"):

De diagnose is alleen te stellen door middel van laboratoriumonderzoek. Daarom is ook bij optreden van bovenstaande klachten bloedonderzoek noodzakelijk om vast te stellen of er een pre-eclampsie met een complicerende Hellp ontstaat. Verder is het van belang om de ernst, die veelal samengaat met de ernst van de bloedafwijkingen, van Hellp-syndroom in te schatten.

Bij vermoeden van het Hellp-syndroom is een ziekenhuisopname geïndiceerd omdat de aandoening zowel voor moeder als kind potentieel levensbedreigend is.

Soms komt een kind te overlijden. Soms overlijdt een vrouw in het kraambed. In "Nederland" is de sterfte in het kraambed 4 op 100.000 barenden en wordt 75% van de sterftegevallen in het kraambed veroorzaakt door Hellp of pre-eclampsie.

Nazorg is belangrijk. Zowel Hellp als pre-eclampsie hebben een enorme invloed op het leven van de vrouw, haar partner en andere kinderen. De klachten, bedrust en een vroeggeboorte en soms het verlies van een kind laten bij hen diepe indruk achter. Lichamelijke klachten na de bevalling die ontstaan zijn als gevolg van Hellp blijven lang bestaan, in de meerderheid van de gevallen tot 1 jaar na de bevalling. Psychische klachten kunnen veel langer blijven bestaan. Contact met lotgenoten geeft herkenning en kan helpen bij de verwerking van de gebeurtenissen.



</doc>
<doc id="256254" url="https://nl.wikipedia.org/wiki?curid=256254" title="Citronellal">
Citronellal

Citronellal is een monoterpeen en een aldehyde die als geurstof gebruikt wordt. Het bezit 1 stereogeen centrum.

Citronellal komt van nature voor in de etherische olie van onder meer citrusvruchten, citroengras, citroenmelisse en jeneverbes. Het is een hoofdbestanddeel van citronellaolie.

Citronellal kan bereid worden uit pineen. β-pineen wordt bij een temperatuur van 500°C omgezet naar myrceen via een pericyclische reactie. Myrceen reageert met di-ethylamine en "n"-butyllithium tot een chelaat, dat verderreageert tot "N","N"-di-ethylgeranylamine. Dit wordt katalytisch omgezet naar (3"R")-1"E"-1-di-ethylamino-3,7-dimethyl-1,6-octadieen, wat gehydrolyseerd wordt tot "R"-citronellal.



</doc>
<doc id="256263" url="https://nl.wikipedia.org/wiki?curid=256263" title="Terpeen">
Terpeen

Terpenen zijn een klasse organische moleculen afgeleid van isopreen, die in veel planten, vooral coniferen, geproduceerd worden, maar ook in enkele zeldzame gevallen van dierlijke oorsprong kunnen zijn.

Isopreen is niet de eigenlijke biochemische precursor van de terpenen. De natuur gebruikt isopentenylpyrofosfaat (IPP).
Deze biologische stof wordt gevormd uit azijnzuur. Azijnzuur ondergaat zo conversies via lanosterol (een triterpeen) tot de menselijke steroïdhormonen.

Een voorbeeld van een terpeen is myrceen, dat kan geïsoleerd worden uit laurierbladeren en dat de grondstof is voor de bereiding van verschillende geurstoffen, onder andere geraniol (dat naar rozen ruikt).
Veralgemenend zijn "terpenen" alle verbindingen die bestaan uit een aantal isopreenblokken; zo onderscheidt men:

Veel vitaminen zijn afgeleid van terpenen, met name de vetoplosbare vitaminen A, D, E en K.

Natuurlijke terpenen kunnen tal van biologische functies hebben.

In 2006 werd een terpeen ontdekt die in een plant (keizerskroon) voorkomt en waarmee mollen worden afgeschrikt, namelijk 3-methyl-2-buteen-1-thiol (prenylmercaptaan).

Rupsen van pages hebben een gevorkt orgaan (osmeterium) dat bij gevaar snel wordt uitgestoken en terpenen afscheidt, om zo vijanden te verjagen met de stank.
Schrijvertjes zijn waterkevers die zowel sesquiterpenen als norsesquiterpenen uitscheiden om vijanden af te schrikken. 

Terpinehydraat was een populair hoestmedicijn in de Verenigde Staten van eind 1800 tot midden 1990, en wordt in verschillende landen nog altijd gebruikt. Het is een niet vluchtige, niet irriterende stof, voor het eerst onderzocht door Lepine in 1885, die stelde dat het op een gelijke manier werkte als terpentijnolie. De FDA acht dit onvoldoende bewezen en heeft het gebruik in de Verenigde Staten als werkzaam bestanddeel in geneesmiddelen verboden. Evenals andere essentiële oliën, waaronder: resorcinol, kamfer, thymol, eucalyptol, pepermuntolie, tolubalsem, eugenol, kruidnagelolie en jeneverolie. Ook zwavel staat op deze lijst. In België zijn vanaf 2003 alle terpinesiropen uit de handel gehaald door een verbod op terpinehydraat van de Farmaceutische Inspectie.


</doc>
<doc id="256320" url="https://nl.wikipedia.org/wiki?curid=256320" title="Pret-echo">
Pret-echo

Een pret-echo is een echoscopie die tijdens de zwangerschap op niet-medische gronden wordt gedaan bij een aanstaande moeder. 

Een reguliere echo wordt door een arts in het ziekenhuis gemaakt. Hiervoor is een verwijsbrief van de verloskundige of een arts noodzakelijk. Voor een pret-echo gaat een vrouw niet naar het ziekenhuis, maar naar een kliniek die is gespecialiseerd in het maken van echo's. Vaak is het mogelijk afdrukken van de echo te maken, of zelfs een complete dvd. 


</doc>
<doc id="256615" url="https://nl.wikipedia.org/wiki?curid=256615" title="Hemolyse">
Hemolyse

Hemolyse ("hemo" = van het bloed, "lysis" = uit elkaar vallen, losmaken) is een term uit de geneeskunde voor het verschijnsel dat rode bloedcellen in het lichaam uit elkaar vallen. Vooral als dit in sterkere mate gebeurt dan normaal, waardoor de inhoud ervan, die voornamelijk uit hemoglobine bestaat, in de vrije bloedbaan vrijkomt. In eerste instantie wordt het vrijkomend hemoglobine gebonden aan haptoglobine, om door het lichaam te worden hergebruikt. Als er niet voldoende haptoglobine meer over is, bindt hemoglobine ook aan andere bloedeiwitten, en wordt het door de nieren uitgescheiden (hemoglobinurie), met verkleuring van de urine als gevolg. Een verlaagde hoeveelheid haptoglobine in het bloed is dus een aanwijzing voor hemolyse.
Door het verhoogde aanbod van hemoglobine aan het afbraaksysteem in de lever, kan er ook een lichte vorm van geelzucht optreden. Verder kan er bij sterke hemolyse bloedarmoede optreden, en bij zeer sterke, plotselinge hemolyse (bijvoorbeeld bij een foutieve bloedtransfusie met een niet-verenigbare bloedgroep) ernstig algemeen ziekzijn tot overlijden toe.

Er zijn veel mogelijke oorzaken, variërend van erfelijke afwijkingen aan de rode bloedcellen zelf (sferocytose, ovalocytose, sikkelcelziekte) tot mechanische (marshemoglobinurie) of immunologische (bijvoorbeeld auto-immuun hemolytische anemie) oorzaken. Er zijn ook medicijnen die hemolyse kunnen geven, zoals dapson.

In pasgeborenen kan hemolytische anemie optreden ten gevolge van resus antagonisme. Dit verschijnsel kan optreden wanneer het bloed van de moeder resus-negatief is, en dat van de baby resus-positief. Wanneer de resus-positieve bloedcellen van het kind terechtkomen bij de moeder, bijvoorbeeld tijdens de bevalling, worden deze cellen als lichaamsvreemd aangezien en begint de productie van antistoffen tegen deze cellen. De moeder wordt dan resus-sensitief genoemd.
De eerste resus-positieve zwangerschap verloopt doorgaans probleemloos, maar bij een tweede resus-positieve zwangerschap kunnen de antistoffen via de placenta bij de foetus terechtkomen, en zo de rode bloedcellen van de foetus vernietigen. 
Preventie van hemolytische anemie bij pasgeborenen kan bereikt worden door de moeder vroeg tijdens de zwangerschap een intramusculaire injectie met anti-D-immunoglobuline toe te dienen.

Vergiften die rode bloedcellen afbreken worden hemotoxinen genoemd, men vindt ze in de dierenwereld, zoals bij een aantal slangen en sommige geleedpotigen en bij paddenstoelen, zoals bij de parelamaniet. 

Hemolyse wordt in de medische microbiologie in andere zin gebruikt voor het fenomeen van het afbreken van bloedcellen in een voedingsbodem met bloedagar door daarop groeiende micro-organismen. Zo veroorzaken streptokokken hemolyse van schapenbloedagar; klassiek wordt deze onderverdeeld in alpha, bèta en gamma-hemolyse. Alphahemolyse leidt tot een vergroening van de hof rond een bacteriekolonie zoals bij vergroenende streptokokken. Bètahemolyse leidt tot een heldere hof rond een bacteriekolonie zoals bij Streptococcus pyogenes. Gammahemolyse wordt gebruikt voor afwezige hemolyse.


</doc>
<doc id="256617" url="https://nl.wikipedia.org/wiki?curid=256617" title="Marshemoglobinurie">
Marshemoglobinurie

Marshemoglobinurie is het voorkomen van hemoglobine in de urine (~hemoglobinurie) na langdurig lopen of hardlopen. Het verschijnsel kan optreden bij atleten en soldaten die grote afstanden hebben gemarcheerd of hardgelopen, vooral met harde zolen op harde oppervlakken. Hierbij kan dan vrij hemoglobine in de urine kan worden aangetoond. Het wordt naar men aanneemt veroorzaakt doordat bloedcellen in haarvaten in de voetzolen stukgaan bij het lopen door mechanisch pletten. Dergelijke mechanische hemolyse kan ook voorkomen bij pletten van rode bloedcellen elders in het lichaam. Zo is het bekend dat ook motorcrossers, die constant schokken krijgen op de handwortels, een vergelijkbare hemoglobinurie kunnen vertonen.


</doc>
<doc id="257002" url="https://nl.wikipedia.org/wiki?curid=257002" title="Siriz">
Siriz

Siriz is een Nederlandse stichting die hulp, voorlichting en opvang bij ongewenste zwangerschap geeft. Van 1971 tot 5 oktober 2010 was het een vereniging, genaamd "Vereniging tot bescherming van het ongeboren kind" (VBOK). 

De stichting geeft de volgende verklaring voor de naam: "In de naam Siriz vind je het woord 'iris'. Iris staat voor vizier, hoop en bruggenbouwen. Deze drie begrippen kenmerken de organisatie. Siriz en zwangerschap zijn onlosmakelijk met elkaar verbonden. Daarvoor staat de 'z'." De 's' wordt niet verklaard.

De VBOK werd in 1971 in Amsterdam door een aantal artsen en andere betrokkenen opgericht onder de naam "Vereniging ter Bescherming van het Ongeboren Kind". Onder hen bevonden zich onder anderen prof.dr. G.A. Lindeboom, mevrouw C.A.H. Haitsma Mulier-van Beusekom, P.M. Beijersbergen van Henegouwen s.j. en drs. H.J. Ogilvie. 1971 is tevens het jaar waarin artsen in de eerste abortuskliniek van Nederland illegaal abortus provocatus begonnen uit te voeren.

Het ledenaantal van de VBOK kende rond de millenniumwisseling een sterke stijging: waar de VBOK in 980 nog 11.000 leden telde, waren dat er in 2002-2003 zo'n 105.000.

In oktober 2010 werd de werkorganisatie van de VBOK ondergebracht in een stichting met de nieuwe naam "Siriz". De ledenvereniging VBOK bleef wel bestaan.

In tegenstelling tot bijvoorbeeld de hulporganisatie Fiom die een neutrale houding aanneemt ten opzichte van abortus als antwoord op een ongewenste zwangerschap, werkte de voorganger VBOK vanuit de christelijk geïnspireerde overtuiging dat de ongeboren mens recht heeft zich te ontwikkelen en geboren te worden.

Met de naam- en organisatiewijziging is er een verschuiving opgetreden in de benadering. Volgens Siriz veroorzaakten beelden en associaties bij de naam ‘Vereniging ter Bescherming van het Ongeboren Kind’ misverstanden zoals ‘een anti-abortusbeweging’ en ‘gekleurde hulp vanwege een christelijke grondslag’. Beide waren echter niet aan de orde, zo zei Siriz, maar een nieuwe start zou alles weer laten draaien om 'de essentie; klaar staan voor mensen in nood'. De naamswijziging en nieuwe presentatie leverden echter ook onrust op bij delen van de VBOK-achterban.

Hulp wordt verleend aan een ieder (de vrouw of de verwekker) die in nood is vanwege:

De hulp bestaat onder meer uit:

Ook verzorgt Siriz voorlichting op scholen en geeft de stichting advies aan professionals.

Anno 2015 is het landelijk kantoor gevestigd in Amersfoort. Daarnaast zijn er hulpposten in onder meer Amsterdam, Den Haag, Dordrecht, Eindhoven, Groningen, Maastricht, Rotterdam en Zwolle. In totaal werken er ongeveer 55 beroepskrachten en 200 opgeleide vrijwilligers bij Siriz. Op verschillende plaatsen in Nederland hebben de vrijwilligers zich verenigd in werkgroepen om de stichting regionaal en lokaal te vertegenwoordigen. Siriz heeft een Raad van Bestuur en een Raad van Toezicht en heeft zo'n 65.000 donateurs.

Sinds juni 1996 stond de VBOK onder leiding van voorzitter Kars Veling, Eerste Kamerlid van de ChristenUnie. In juni 2006 werd hij opgevolgd door politicoloog Ad de Boer, die van 1973 tot 2006 bij de Evangelische Omroep werkte. De eerste bestuurder van Siriz was 'founding father' Johan van Veelen. Deze werd in april 2014 opgevolgd door Ronald Zoutendijk, die tot april 2014 directeur was van de Stichting Samenwerkende Brancheorganisaties Filantropie.




</doc>
<doc id="257149" url="https://nl.wikipedia.org/wiki?curid=257149" title="Nederlands Artsenverbond">
Nederlands Artsenverbond

Het Nederlands Artsenverbond (NAV) is een beroepsvereniging van artsen die in hun werk de hippocratische ethiek als uitgangspunt hanteren. Daar waar deze eed vanouds de basis vormt voor het werken van medici in de gehele wereld, vertegenwoordigt deze groep geneeskundigen in Nederland anno 2006 een minderheid van de artsen.

Het NAV werd in 1972 opgericht omdat veel artsen zich niet meer herkenden in de standpunten van de artsenvereniging KNMG inzake abortus provocatus. Het publiceert samen met de Juristenvereniging Pro Vita het tweemaandelijks tijdschrift "Pro Vita Humana". Peter Hildering is de huidige voorzitter.

Het Nederlands Artsenverbond verzet zich tegen de ontwikkeling in de Nederlandse samenleving waarbij aan artsen steeds meer gevraagd wordt om mee te werken aan euthanasie, hulp bij zelfdoding en abortus provocatus. Deze ontwikkeling wordt volgens het NAV niet alleen door de wetgeving maar ook door de Koninklijke Nederlandse Maatschappij tot bevordering van de Geneeskunst ondersteund.

Gebaseerd op de Eed van Hippocrates wijst deze groep van artsen euthanasie, hulp bij zelfdoding, abortus provocatus en experimenten met menselijke embryo's af.

Het NAV is ook gekant tegen "therapeutische verbetenheid", dit wil zeggen het toepassen van alle mogelijke medische technieken om het leven, koste wat het kost, te verlengen. Het tijdig stoppen met behandelen en het geven van hoogwaardige palliatieve zorg worden door het NAV gepropageerd en gezien als essentiële onderdelen van een goede geneeskunst. Het NAV ziet in deze praktijk echter een wezenlijk verschil met het al dan niet op diens verzoek actief doden van een medemens.

Het Nederlands Artsenverbond wil:

Het Nederlands Artsenverbond is betrokken bij, initiator van en participeert in: 



</doc>
<doc id="257212" url="https://nl.wikipedia.org/wiki?curid=257212" title="Stuitligging">
Stuitligging

Een stuitligging is een liggingsafwijking bij een zwangerschap waarbij de baby met het hoofd bovenaan in de baarmoeder ligt en met het achterwerk (of de stuit) naar beneden. Normaal ligt de baby met het hoofdje naar beneden. Voor de bevalling houdt deze positie extra risico's in. De verloskundige of gynaecoloog kan daarom proberen het kind te draaien zodat het met het hoofd beneden komt te liggen. Indien dit niet lukt wordt dikwijls geopteerd voor een keizersnede, vanwege het risico dat stuitbevallingen met zich meebrengen. Een stuitligging komt bij 3-7 procent van de zwangerschappen voor na de 35ste week. Het exacte percentage is niet bekend. Eerder in de zwangerschap komt stuitligging vaker voor. De foetus draait zich in sommige gevallen zelf om tegen het eind.


Vroeg in de zwangerschap komen stuitliggingen veel voor. In de periode tussen de 20 en 25 weken ligt ongeveer één op de drie kinderen met het hoofd naar boven. Naarmate de zwangerschap vordert, draaien de meeste baby’s met hun hoofd naar beneden. Acht weken voor de uitgerekende datum ligt 10 tot 15 procent van de kinderen nog in stuitligging. Rond de uitgerekende datum is dat bij 3-5 op de honderd kinderen het geval.

Meestal is het onbekend waardoor een baby rond de uitgerekende datum in stuitligging ligt. Bij een vroeggeboorte komt een stuitligging vaker voor, doordat het kind bij een kortere zwangerschapsduur nog vaak met het hoofd naar boven ligt. Daarnaast komt een stuitligging vaker voor bij:


Bij het overgrote deel van een stuitliggingen is er echter geen verklaring voor te vinden.

Verloskundigen zijn van mening dat er naast een poging om het kind te draaien geen andere bewezen manier is om een stuitligging te verhelpen. Het draaien van een stuitligging is naar schatting slechts in 20 - 40 procent van de gevallen succesvol. Met een ervaren "draaiteam" kan dat percentage oplopen tot 60 procent.

Daarnaast zijn er verschillende huis-tuin-en-keukenmiddeltjes die ingezet worden, zoals bijvoorbeeld het op de knieën gaan liggen om daarmee de baby meer ruimte te geven om te kunnen draaien.

In principe kan een kind in onvolkomen stuitligging normaal geboren worden. Wel treedt vaak weeënzwakte op en is er weinig persdrang doordat de stuit een minder effectief voorliggend deel is dan het achterhoofd.
Wanneer de normale stuitbevalling stagneert in de laatste fase, of als er sprake is van een volkomen stuitligging, kan een stuitextractie nodig zijn. Men laat hierbij het geboren deel van het kind met aan beide zijden afhangende armpjes en beentjes op de ingebrachte onderarm liggen, terwijl men met de ingebrachte vinger de kin helpt om de symfyse te passeren.
Eventueel kan zelfs een verlostang op het nakomend hoofd gezet worden. Om dit soort riskante kunstverlossingen te vermijden, kiest men echter liever in een eerder stadium voor een keizersnede om foetale nood te voorkomen.


</doc>
<doc id="257216" url="https://nl.wikipedia.org/wiki?curid=257216" title="Pupil (anatomie)">
Pupil (anatomie)

De pupil of oogappel is de opening van het midden van de iris in het oog.

Door de pupil is de donkere binnenkant van het oog te zien, daardoor lijkt de pupil zwart. 
De pupil zit achter het hoornvlies en voor het glasachtig lichaam.

De iris zorgt ervoor dat de pupil groter of kleiner wordt, onder invloed van lichtsterkte en psychologische invloeden: Bij veel licht wordt de pupil kleiner, terwijl ze in het donker groter wordt.

Ook geneesmiddelen zoals atropine en verdovende middelen kunnen de pupilafmeting beïnvloeden. Bovendien veranderen de pupillen ook bij emoties (groter) of bij kijken op korte afstand (kleiner). Bij pediatrisch oogonderzoek wordt cyclopentolaat gebruikt om de pupil te vergroten.

Na gebruik van dergelijke middelen, kan de patiënt heel lichtgevoelig zijn omdat de wijde pupil te veel licht doorlaat. Daarom wordt het tijdelijk (enkele uren) dragen van een zonnebril aangeraden.

Ziet iemand iets wat hij leuk of mooi vindt, dan worden zijn pupillen onbewust wijder ('hij zet grote ogen op'). De pupil kan daarbij zelfs als leugendetector dienen: iemand die op dieet is kan zichzelf wijsmaken dat hij een hekel heeft aan slagroomtaarten, en daar op den duur zelf in gaan geloven (fabuleren). Zijn pupillen vertellen echter iets anders.

Iemand die wijde pupillen heeft, wordt vaak aardiger gevonden, hoewel men de wijde pupillen niet bewust opmerkt.

Er is een onderzoek waarbij men een proefpersoon twee foto's van een meisje laat zien. Hij moet kiezen welke foto hij het leukst vindt. De proefpersoon zal aanvankelijk het antwoord weigeren, want de foto's lijken volkomen identiek. Daar neemt de vraagsteller geen genoegen mee, er moet een foto gekozen worden. Dus kiest de proefpersoon een van de foto's. Nu blijkt dat de foto geretoucheerd is: het meisje op de leukste foto heeft wijdere pupillen.

Kennelijk heeft de proefpersoon de volgende gedachte: "Dat meisje heeft wijde pupillen als ze mij ziet. Kennelijk vindt ze mij aardig. Dan vind ik haar ook aardig." Deze gedachte is echter volkomen onbewust.

In de oudheid was dit verschijnsel al bekend, en vrouwen gebruikten vroeger het pupilverwijdende atropine, dat gewonnen werd uit de wolfskers, als cosmetisch middel. Dat verklaart ook de wetenschappelijke naam van de wolfskers: "belladonna".


</doc>
<doc id="257450" url="https://nl.wikipedia.org/wiki?curid=257450" title="Diep-veneuze trombose">
Diep-veneuze trombose

Een diep-veneuze trombose of DVT, ook bekend als trombosebeen, is een trombose die meestal ontstaat in de bloedvaten van de benen, maar soms kan deze ook in de armen optreden. Ziekteverschijnselen zijn: een slapend (gevoelloos) been, pijn, een zwelling of rood been. Indien een bloedstolsel (trombus) uit een diep-veneuze trombose losschiet ontstaat een longembolie.

Een diep-veneuze trombose ontstaat vaak in mensen die langer het bed hebben moeten houden (bijvoorbeeld door chronisch ziekzijn) of die lange vliegreizen maken. Daarom moet bij lange vliegreizen geen alcohol gedronken worden en uitdroging tegengegaan worden. Daarnaast is regelmatig bewegen belangrijk.

Een DVT kan veroorzaakt worden door een afwijking in het bloed (stollingsstoornis) of door overgewicht. Ook langdurige immobilisatie (bedlegerigheid) en operaties (vooral aan de benen) kunnen risicoverhogend werken. De anticonceptiepil kan bij vrouwen met een stollingsstoornis het risico op DVT verhogen. Als bij een eerstegraadsfamilielid op relatief jonge leeftijd een DVT is opgetreden, moet daarom altijd verder onderzoek plaatsvinden.

Diep-veneuze trombose is in aanleg een dodelijke aandoening. Het wordt schertsend ook wel het 'economyclasssyndroom' genoemd omdat de eerste meldingen van deze aandoening afkomstig waren van mensen op lange vluchten in de economyclass.

In een groot deel van de patiënten kan de oorzaak van een trombosebeen worden gevonden. Echter bij een deel van de patiënten zal men geen van de bovengenoemde oorzaken kunnen terugvinden. De volgende factoren geven een verhoogd risico op het krijgen van een trombosebeen: leeftijd, bedlegerigheid (immobilisatie), operatie, ongeluk of blessure (trauma), kanker, erfelijke stollingsstoornissen, eerder doorgemaakte trombose, trombosebeen in de familie, anticonceptiepil, hormonale substitutie (hormoonaanvullende of -vervangende) therapie, zwangerschap, overgewicht, spataderen, centraal veneuze katheters, inflammatie darmziektes en het phospholipide syndroom.

Sinds het begin van de jaren tachtig is het aantal diagnoses van diep-veneuze trombose spectaculair toegenomen. De opkomst hangt samen met de omslag in het voedingspatroon in die periode. Suikerachtig voedsel en koolhydraten in het dieet worden door het lichaam omgezet in glucose. Hoge glucosewaardes in het bloed leiden tot de glycosylering van eiwitten. Dit is een enzymatisch proces waarbij suikergroepen gekoppeld worden aan een eiwit. Het probleem is dat glycosylering het bloed plakkeriger maakt waardoor de kans op bloedstolsels toeneemt. Het is daarom ook aan te raden om de hoeveelheid koolhydraten in het dieet terug te brengen en de inname van vet en eiwitten te verhogen. Dierlijk vet bevat o.a. vitamine A, B12 en D die een beschermende werking hebben op hart- en vaatziekten.
Een gebrek aan vitamine B11, en/of een gebrek aan vitamine B6 en B12, kunnen hart- en vaatziekten veroorzaken door een te hoog homocysteïnegehalte in het bloed.

Studies onder populaties met een dieet rijk aan seleen, vet, eiwitten en weinig koolhydraten, zoals de Inuit, hebben aangetoond dat westerse ziekten zoals kanker en hart- en vaatziekten veel minder voorkomen bij dergelijk dieet.

Een trombosebeen wordt klassiek vastgesteld door middel van een 2-punts echografie. Omdat de klachten van een trombosebeen nogal verschillend kunnen zijn, is er een score systeem ontwikkeld. Dit score systeem zorgt ervoor dat er niet onnodig veel mensen een echo krijgen. De "wells-score" wordt bepaald en samen met het bepalen van de "D-dimeren" in het bloed kan men een goede voorspelling doen of iemand een trombosebeen heeft of niet. Heeft een patiënt een "wells-score" van 2 of meer dan is er een hoge verdenking op een trombosebeen en zal er een echografie van de beenvaten gemaakt worden. Met de 2-punts echo kan de radioloog zien of er een stolsel in het vat zit en of er dus sprake is van een trombosebeen. Soms kan de radioloog ook zien dat er geen stolsel in het vat zit maar dat er iets anders aan de hand is in het been. 

De standaard behandeling voor een trombosebeen bestaat uit 3 delen. Het eerste deel is een goede antistolling te geven. Dit gebeurt door middel van spuitjes met laag moleculair gewichten heparines voor ten minste 5 dagen. Tegelijkertijd wordt er gestart met trombosetabletten (vitamine-K-antagonisten). Deze pillen moeten gecontroleerd worden bij de trombosedienst. Voordat de trombosepillen goed ingesteld zijn, zal de patiënt door moeten gaan met de spuitjes. Deze medicijnen zorgen ervoor dat het stolsel niet aangroeit en dat er geen grote stolsel losbreken en naar de longen schieten. De trombosepillen moeten minstens 3-6 maanden gebruikt worden en in overleg met de internist kan ervoor gekozen worden om dit langer te geven. Een reden om te stoppen met de antistollingstabletten is dat patiënt een te hoog bloedingsrisico heeft. Een reden om langer antistolling te geven is dat het bloedingsrisico laag is en dat er een grote kans is op het terugkeren van een trombosebeen.

Het tweede deel van de behandeling is het zwachtelen van het been om het vocht eruit te halen. Nadat het vocht eruit is zal de zwachtel vervangen worden door een korte compressiekous (steunkous). De steunkous dient een druk te hebben tussen de 30 en 40mmHg. De steunkous hoeft maar tot de knie te reiken. De steunkous dient minimaal 2 jaar gedragen te worden.

Het laatste deel van de behandeling is mobiliseren. Bewegen zorgt ervoor dat het bloed in de kuit moet gaan stromen en het activeert het lichaamseigen vermogen om het stolsel op te lossen. Dit geeft geen verhoogd risico op het ontwikkelen van longembolieen.

Hoewel het risico laag is, kan er alsnog een longembolie optreden na het starten van de antistolling. Mochten er kortademigheidsklachten optreden, dan moet er altijd aan een longembolie worden gedacht.

In zeldzame gevallen kan het hele been afgesloten zijn. Het been krijgt dan wel nog bloed van de slagaderen, maar het bloed kan het been niet meer uit, omdat de ader volledig geblokkeerd is. In dit geval zal de standaard behandeling niet genoeg zijn en zal het stolsel acuut eruit gehaald moeten worden. De technieken die dan toegepast kunnen worden zijn: trombolyse of trombectomie.

Op de lange termijn kunnen patiënten veel klachten overhouden na een trombosebeen. Hoe groot het risico is dat men klachten overhoudt, is afhankelijk van de locatie van het stolsel. Schattingen laten zien dat tussen de 20 en 50% van de patiënten hiervan last krijgt. Deze klachten kunnen nogal verschillen. Het wordt samengevat onder het post trombotisch syndroom (PTS).




</doc>
<doc id="257496" url="https://nl.wikipedia.org/wiki?curid=257496" title="Agenesie">
Agenesie

Agenesie is het achterwege blijven van de ontwikkeling van organen of ledematen.

Deze aandoening komt voor tijdens de embryonale ontwikkeling en groei. Als agenesie optreedt in belangrijke organen zoals het hart en de hersenen leidt dit meestal tot de dood. Agenesie aan organen als de nier hoeft niet fataal te zijn, aangezien de andere nier de functie kan overnemen.

Agenesie kan onderverdeeld worden in specifieke aandoeningen op basis van getroffen orgaan. Hieronder staan enkele voorbeelden.

Een tijdelijk sterke toename van lidmaatagenesie dateert uit de jaren zestig van de twintigste eeuw. Tal van vrouwen baarden een kind met deze afwijking (meer specifiek focomelie), door inname tijdens de zwangerschap van het geneesmiddel thalidomide, beter bekend onder de merknaam "Softenon".


</doc>
<doc id="257885" url="https://nl.wikipedia.org/wiki?curid=257885" title="Primaire geslachtskenmerken">
Primaire geslachtskenmerken

Primaire geslachtskenmerken zijn kenmerken waarmee onderscheid gemaakt wordt tussen wezens van het mannelijk en het vrouwelijk geslacht. Deze kenmerken zijn bij mensen meteen na de geboorte al herkenbaar aanwezig. Bij onder andere mensen behoren de penis, balzak bij mannen, en grote en kleine schaamlippen en de clitoris bij vrouwen tot de primaire geslachtskenmerken.



</doc>
<doc id="257966" url="https://nl.wikipedia.org/wiki?curid=257966" title="Natuurlijmtoepassingen">
Natuurlijmtoepassingen

Lijmtoepassingen die in de natuur voorkomen zijn;

Spinnen gebruiken draden voorzien van lijm om hun spinnenweb te spinnen. Ook zijn er spinnen die, om hun prooi te vangen, "schieten" met lijmdraden.

Het hoofdbestanddeel van de lijm is pyrrolidine.
Pyrrolidines komen in vele vormen voor (kleurstof en plantengif) en is sterk hygroscopisch (wateraantrekkend). 

Opgesloten in barnsteen van 130 miljoen jaar oud heeft Samuel Zschokke (universiteit van Bazel) een spindraad met daarop een lijmdruppel gevonden .

Mosselen verankeren zich, om te voorkomen dat ze wegdrijven, met byssusdraden (lijmeiwit) aan de ondergrond. Deze byssusdraden zijn gemaakt van eiwitten welke bestaan uit lange ketens van aminozuren. Ze worden als een kleverig goedje uitgescheiden door de voetklier. Deze voetklier kan verschillende eiwitten produceren. Elk eiwit heeft een specifieke functie. Na enige tijd verharden de byssusdraden, ze worden dan taai en elastisch. Een mossel kan zichzelf, om een nieuwe hechtplaats te zoeken, losmaken. De mossel absorbeert dan de byssusdraden. 

Hoe het gehele lijm proces werkt is nog niet geheel begrepen. Het lijmproces van de mossel bestaat uit de volgende fases: het voorbehandelen van het substraat, het produceren van de lijm, het (uit)reageren van de lijm en het weer absorberen van de lijm. De mossellijm hecht op de metaalionen van een oppervlak. De lijm hecht niet op een super glad (teflon) oppervlak.

De eiwitten die de mossel gebruikt zijn genummerd van 1 tot 5
Mefp-1 (Mytilus edulis foot protein) is het eerste, in 1981 door Haemers, ontdekte eiwit. Mefp-1 en 2 zorgen samen voor de verbindingen (cross-links). De functie van Mefp-3 in de mosselijm is nog niet bekend. 

Veel dieren gebruiken hun speeksel als lijm bij het bouwen van hun nest. De meeste zwaluwen bouwen hun nest in de vorm van een halfvormige kom met een ingang aan de bovenzijde. Het nest wordt gemetseld met vochtige aarde en speeksel en verstevigd met halmen en haar. De binnenkant wordt gevoerd met veren en haartjes.

Wespen kauwen op hout waardoor ze met behulp van speeksel het omzetten tot een papierpulp. Met deze papierpulp bouwen ze een nest.

Kinderen gebruiken bij het pijltjesschietspel speeksel om de opgerolde papieren in de vorm van een pijlpunt vast te lijmen.

Speeksel is een vloeistof die in de mond (of bek) aangemaakt wordt door de speekselklieren. De vloeistof bestaat uit slijm waarin zich verschillende enzymen op eiwitbasis bevinden.



</doc>
<doc id="258155" url="https://nl.wikipedia.org/wiki?curid=258155" title="Stereotiepe-bewegingsstoornis">
Stereotiepe-bewegingsstoornis

Stereotiepe-bewegingsstoornis is een psychische aandoening die is ingedeeld bij de ontwikkelingsstoornissen, maar zich ook op latere leeftijd kan voordoen. Bij deze aandoening vertoont iemand herhaalde en niet-functionele (vaak ritmische) bewegingen die kunnen leiden tot verwonding of die het normaal functioneren hinderen. 

Veelvoorkomende verschijnselen zijn spelen of zwaaien met de handen, schommelende bewegingen, gooien met voorwerpen, met het hoofd op een hard oppervlak slaan, zichzelf slaan of bijten.

Er zijn indicaties dat slaan met het hoofd vaker bij jongens/mannen voorkomt en zich zelf bijten meer bij meisjes/vrouwen.

Als er sprake is van mentale retardatie, moeten de symptomen sterker zijn dan normaal. Verder moet worden uitgesloten dat het gedrag een gevolg is van dwanggedrag (OCS), een ticstoornis, een pervasieve ontwikkelingsstoornis of trichotillomanie (haren trekken). Ook moet bij diagnose worden uitgesloten dat het gebruik van middelen (geneesmiddelen, drugs) of een somatische aandoening (bijvoorbeeld) tot de symptomen leidt.


</doc>
<doc id="258225" url="https://nl.wikipedia.org/wiki?curid=258225" title="Acute psychotische stoornis">
Acute psychotische stoornis

Acute psychotische stoornis is een vorm van psychose die een beperkte tijd duurt (een dag tot een maand). Gedurende deze tijd treden hallucinaties en wanen op, is de spraak onsamenhangend (snel overgaan op andere onderwerpen of vreemde associaties) en is het gedrag in ernstige mate gedesorganiseerd.

In sommige gevallen is niet na te gaan wat de oorzaak van de stoornis is. In andere gevallen volgend de symptomen direct op een aanwijsbare oorzaak. In dit laatste geval spreekt men ook wel over een acute reactieve psychose. Deze kan bijvoorbeeld optreden bij vrouwen die recent zijn bevallen.

In de differentiaaldiagnose moet worden uitgesloten dat de symptomen het gevolg zijn van een breder ziektebeeld, zoals stemmingsstoornis met psychotische kenmerken, schizoaffectieve stoornis of schizofrenie. Ook moet worden onderzocht of de symptomen zijn veroorzaakt door middelengebruik (bv. drugs of medicijnen) of een somatische aandoening.



</doc>
<doc id="258330" url="https://nl.wikipedia.org/wiki?curid=258330" title="Waanstoornis">
Waanstoornis

Een waanstoornis is een psychische aandoening waarbij een waan het op de voorgrond tredende symptoom is. De waan (of soms een combinatie van waanideeën) is meer dan een maand aanwezig en is niet-bizar van aard, dat wil zeggen dat de ingebeelde situaties zich in de realiteit zouden kunnen voordoen.

Afgezien van de waan heeft de persoon geen pathologische problemen in de sociale omgang en functioneert in principe goed, hoewel door de afwijkende ideeën spanningen kunnen ontstaan tussen de persoon en zijn omgeving. Soms treden tast- of reukhallucinaties op, maar deze zijn in overeenstemming met de aard van de waan. De waan kan leiden tot problemen met de stemming van de persoon, maar deze episoden zijn korter dan de duur van de waan.

Bij de differentiaaldiagnose moet worden uitgesloten dat er sprake is van een andere aandoening, bijvoorbeeld dementie, schizofrenie, een stemmingsstoornis, hypochondrie of obsessief-compulsieve stoornis.

In het DSM-IV worden de volgende subtypen onderscheiden:

Overige soorten wanen:

De eerste die de waanstoornis in zijn huidige vorm beschreef, was de psychiater Emil Kraepelin. Hij duidde de aandoening nog aan met de term paranoia.


</doc>
<doc id="258506" url="https://nl.wikipedia.org/wiki?curid=258506" title="Directieve therapie">
Directieve therapie

De directieve therapie is een belangrijke stroming (geweest) binnen de psychotherapie. Zij ontstond in de jaren zeventig van de twintigste eeuw als reactie op de onbruikbaarheid van de toen heersende therapiestromingen (nog vooral psychoanalytisch en cliëntgericht van aard) voor de grote groepen personen met psychische en psychiatrische klachten. In Nederland is een aantal 'grondleggers' van de directieve therapie hoogleraar geworden. Veel van de attitudes, technieken, werkwijzen en ideeën zijn overgenomen en geïntegreerd geraakt in de cognitieve gedragstherapie.



</doc>
<doc id="258892" url="https://nl.wikipedia.org/wiki?curid=258892" title="Radula">
Radula

De radula of rasptong is een monddeel bij mollusken (weekdieren). Met uitzondering van de tweekleppigen (Bivalvia) komt dit orgaan bij alle klassen van deze diergroep voor. De naam radula werd voor het eerst gebruikt door de Baltische Duitser Alexander von Middendorff in 1848.

De radula bestaat uit een chitineus membraan dat bezet is met een lange reeks opeenvolgende rijen van tandjes. Elk tandje bestaat uit een basale plaat die vastzit aan het membraan en een opgerichte punt die naar achter omgebogen is. Het materiaal waaruit de tanden zijn opgebouwd is vaak een zeer hard mineraal zoals magnetiet. Omdat de vorm van de tandjes, en het aantal tandjes per rij heel karakteristiek is voor iedere soort, is de radula vooral bij slakken een zeer goed determinatiekenmerk.

Door herbivore slakken en keverslakken worden met de radula algen en diatomeeën van het substraat afgeschraapt. Sommige carnivore slakken, zoals Tepelhorens maken met behulp van hun radula een gaatje in de schelp van levende schelpdieren om op deze manier de zachte delen van hun prooi te kunnen bereiken.



</doc>
<doc id="258989" url="https://nl.wikipedia.org/wiki?curid=258989" title="Crisis (situatie)">
Crisis (situatie)

Een crisis (meervoud: crises) is een zware noodsituatie waarbij het functioneren van een stelsel (van welke aard dan ook) ernstig verstoord raakt.

Het woord 'crisis' heeft in de dagelijkse spraak een negatieve lading. Van oorsprong is de term echter neutraal. Etymologisch komt het voort uit het (oud)Griekse werkwoord "κρινομαι" ("krinomai") met de betekenissen scheiden, schiften, onderscheiden, beslissen, beslechten, richten en oordelen. Zo bezien, is een crisis een 'moment van de waarheid', waarop een beslissing moet worden genomen die van grote invloed is op de toekomst.

In het verleden was bij ernstige ziekte en de toen nog gebrekkige medische mogelijkheden, bijvoorbeeld bij een longontsteking, de 'crisis' het moment waarop de koorts, meestal in de nacht, een hoogtepunt bereikte en het de vraag was of de patiënt de ochtend wel zou halen.

Alleen een burgemeester, minister of het staatshoofd mag een crisissituatie tot ramp uitroepen. Voordat dit gebeurd is, zal de overheid ook altijd spreken over een crisis en opereren vanuit een 'crisiscentrum'. 

In landen waarin de grondwet erin voorziet kan de noodtoestand uitgeroepen worden waarbij de autoriteiten bijzondere bevoegdheden inroepen. Is er sprake van zo'n maatregel vanwege oorlogsgevaar, terrorisme of burgeroorlog, dan wordt vaak de staat van oorlog uitgeroepen en worden zelfs de meest fundamentele burgerrechten ingeperkt.

Indien een persoon in een dusdanige psychische crisis verzeild raakt dat die persoon een gevaar voor zichzelf en/of voor de omgeving vormt, kan de burgemeester - op aangeven van een psychiater - een machtiging tot gedwongen opname in een crisiskliniek afgeven. In Nederland gebeurt dat op grond van de Wet bijzondere opnemingen in psychiatrische ziekenhuizen (Wet Bopz), waarbij de rechter achteraf toetst of het besluit rechtsgeldig genomen is.

De Leidse bestuurskundige Uri Rosenthal onderscheidt verschillende soorten crises:

Crisis was ook de naam van een programma van de NPS, waarin prominente Nederlanders moesten functioneren als crisismanagers bij een fictieve crisissituatie of ramp. Het online spel van dit programma, dat geheel via e-mail gespeeld werd over meerdere weken, was destijds een unieke vorm van crossmedia. 



</doc>
<doc id="259336" url="https://nl.wikipedia.org/wiki?curid=259336" title="Atlas (wervel)">
Atlas (wervel)

Met de atlas wordt de eerste wervel van de wervelkolom bedoeld. Aangezien het eerste gedeelte van de wervelkolom ook wel de "cervicale wervelkolom" wordt genoemd, wordt de atlas ook wel aangeduid als C1. Aan de bovenkant van de atlas zitten twee grote gewrichtsvlakken waar de schedel op rust. De naam atlas verwijst naar de mythologische figuur Atlas, die het hemelgewelf op zijn schouders moest torsen.

De atlas verschilt sterk van de andere halswervels door het ontbreken van het wervellichaam. Er zijn daarom twee bogen, "arcus anterior" en "arcus posterior". Hetgeen wat men ziet op de foto's heet de arcus posterior, en dus niet de processus spinosus. Bij beide bogen bevindt zich in het mediaansagittale deel altijd een klein knobbeltje, "tuberculum anterius" en "tuberculum posterius". Het tuberculum posterius is dikwijls zeer zwak ontwikkeld.

Naast de atlas heeft ook de tweede wervel een naam: axis (C2).


</doc>
<doc id="259456" url="https://nl.wikipedia.org/wiki?curid=259456" title="Heilsoldaat">
Heilsoldaat

Een heilsoldaat' (ook wel heilssoldaat) is een belijdend lid van het kerkgenootschap Leger des Heils.

Het Kerkgenootschap Leger des Heils heeft in Nederland 75 kerkelijke gemeenten met ruim 100 vestigingen. Kernfuncties van deze gemeenten zijn evangelisatie, geestelijke groei, onderlinge verbondenheid en dienstbaarheid aan de naaste.<br><br>
De kerk van het Leger des Heils is te vergelijken met veel andere kerken. Zij heeft een geloofsbelijdenis, voorgangers, leden, erediensten, liederen. Het streven van de kerk is onder meer buitenkerkelijken te bereiken met de boodschap van Gods liefde. Het uniform is daarvan een voorbeeld. Met dit pak geven de heilssoldaten uiting aan hun geloof. Het uniform zegt als het ware: ik geloof. Spreek me daar gerust op aan.


</doc>
<doc id="259614" url="https://nl.wikipedia.org/wiki?curid=259614" title="Josef Breuer">
Josef Breuer

Josef Breuer (Wenen, 15 januari 1842 - aldaar, 20 juni 1925) was een arts en filosoof uit Wenen en een van de grondleggers van de psychoanalyse.

In 1868 publiceerde hij een onderzoek naar de reflexmatige werking van de ademhaling. Mede door dit onderzoek kreeg de medische wetenschap een betere kijk op de relatie tussen de longen en het zenuwstelsel. De reflex van de longen wordt soms nog de Hering-Breuerreflex genoemd.

Een bekend geworden patiënte van Breuer was Anna O.. Zij leed aan hysterie en Breuer behandelde haar door haar als therapie over haar ervaringen te laten vertellen. Dit werd psychoanalyse genoemd. Zijn collega Sigmund Freud nam de meeste van Breuers theorieën over. Over de resultaten van deze behandeling werd altijd volgehouden dat Anna O. genezen was. Later onderzoek naar de persoon achter Anna O. toonde dat ze na de 'behandeling' opnieuw meermaals in psychiatrische behandeling is gegaan.

De bekendste werken van Breuer zijn "Über den psychischen Mechanismus hysterischer Phänomene" (1893) en "Studien über die Hysterie" (1895) dat hij samen met Freud schreef.


</doc>
<doc id="259800" url="https://nl.wikipedia.org/wiki?curid=259800" title="Glucosedrempel">
Glucosedrempel

In de nieren worden uit de voorurine allerlei nuttige stoffen, zoals glucose, terug gewonnen om te voorkomen dat ze later via de urine worden uitgeplast.
Er zit een maximum aan de capaciteit van de nieren om glucose terug te winnen. Als de hoeveelheid glucose in de voorurine de glucosedrempel overschrijdt, kunnen de nieren niet meer alle glucose terugwinnen uit de voorurine en komt er dus glucose in de urine terecht. Deze drempelwaarde ligt per persoon anders. Suiker in de urine wil daarom niet altijd zeggen dat iemand lijdt aan diabetes mellitus (of een andere ziekte) al kan het wel suggestief zijn.


</doc>
<doc id="259947" url="https://nl.wikipedia.org/wiki?curid=259947" title="Paronychia">
Paronychia

Paronychia of nagelriemontsteking is een etterende ontsteking in een vinger of teen, die meestal door de bacterie "Staphylococcus aureus" wordt veroorzaakt. 

Nagelriemontsteking, ook wel omloopje genoemd, kan onder andere ontstaan door vuil in een wondje langs de nagelriem, bijvoorbeeld ten gevolge van een splinter of door nagelbijten. Onder de nagel kan zich vervolgens pus ophopen. Dit kan een uiterst pijnlijke en rood gezwollen vinger of teen tot gevolg hebben. Bij paronychia, van het Griekse para (naast) en onyx (nagel) genoemd, blijft de ontsteking beperkt tot de nagelriem. Als de ontsteking dieper gaat, wordt gesproken van panaritium (fijt).



</doc>
<doc id="260064" url="https://nl.wikipedia.org/wiki?curid=260064" title="Di-ethylether">
Di-ethylether

Di-ethylether of ethoxyethaan (vaak kortweg gewoon ether genoemd) is een organische verbinding, behorende tot de ethers, met als brutoformule CHO. De stof komt voor als een zeer vluchtige en ontvlambare vloeistof die bij 34,6°C kookt. Het wordt in de organische chemie zeer veel gebruikt, hoofdzakelijk als oplosmiddel.

Men neemt aan dat de alchemist Ramon Llull de verbinding voor het eerst ontdekt heeft in 1275. Het werd eerst synthetisch geproduceerd door Valerius Cordus, uit ethanol en zwavelzuur. De verdovende werking werd ontdekt door Theophrastus Bombastus von Hohenheim, beter bekend als Paracelsus. In 1730 gaf Frobenius de verbinding de naam "ether". De Amerikaan Crawford Williamson Long was de eerste die de stof als verdovend middel gebruikte.

Di-ethylether kan uit een condensatiereactie van ethanol met zwavelzuur bereid worden. Hierbij ontstaat in eerste instantie ethylsulfaat:

Dit alkylsulfaat wordt met een tweede equivalent ethanol omgezet tot di-ethylether, waarbij zwavelzuur hervormd wordt:

Di-ethylether ontstaat ook als nevenproduct bij de behandeling van etheen met zwavelzuur ter bereiding van ethanol. Als eerste reactieproduct wordt hier ook ethylsulfaat gevormd:

Dit sulfaat kan gehydrolyseerd worden tot ethanol. Het ontstane ethanol kan echter ook opnieuw reageren met het ethylsulfaat tot di-ethylether.

Een derde synthesemethode is de Williamson-ethersynthese tussen natriumethoxide en joodethaan:

Di-ethylether is een vluchtige vloeistof. De mengsels van de damp met lucht zijn ontplofbaar en de damp is zwaarder dan lucht. Bovendien kan di-ethylether langzaam met zuurstofgas reageren waardoor er instabiele en explosieve peroxiden ontstaan. Dit vindt plaats middels een radicalair proces onder invloed van licht. Daarom moet di-ethylether steeds zo veel mogelijk lucht- en lichtdicht worden bewaard. Om de vorming van peroxiden te vermijden kan di-ethylether op kaliumhydroxide-pellets bewaard worden, omdat hierbij kaliumperoxide wordt gevormd.

Toch moet steeds gecontroleerd worden of er zich geen peroxiden hebben gevormd. Met name bij een destillatie is controle zeer gewenst, aangezien eventuele peroxiden in droge toestand kunnen exploderen. De controle op aanwezigheid van peroxiden kan eenvoudigweg verlopen door een kleine hoeveelheid kaliumjodide toe te voegen. Indien zich een bruine kleur vormt, dan wijst dit op oxidatie van jodide naar di-jood door peroxiden. De aanwezige peroxiden kunnen daarbij worden vernietigd door toevoegen van een ijzer(II)-zout, zoals ijzer(II)chloride.

Om veiligheidsredenen wordt di-ethylether echter zo vaak mogelijk vervangen door minder oxidatiegevoelige alternatieven, zoals methyl-"tert"-butylether (MTBE).

Di-ethylether wordt veel als organisch oplosmiddel gebruikt. Zo kan men een inert reactiemilieu creëren. Di-ethylether is niet in alle verhoudingen met water mengbaar. De oplosbaarheid van di-ethylether in waterige oplossingen wordt sterk beïnvloed door de pH van de oplossing. In zuur milieu (lage pH) is de stof veel beter in water oplosbaar.

Met name bij organometaalreacties wordt di-ethylether vaak als oplosmiddel gebruikt, omdat het een watervrije omgeving kan creëren. Ook bij vloeistof-vloeistof-extracties wordt di-ethylether aangewend als organische fase. Op industriële schaal wordt di-ethylether bijna niet meer gebruikt, wegens het gevaar van peroxide-vorming.

Di-ethylether werd vroeger gebruikt als anestheticum. Omdat di-ethylether zo goedkoop is en er geen dure apparatuur nodig is om het toe te dienen, wordt het (op steeds beperktere schaal) nog wel in ontwikkelingslanden gebruikt. Het wordt ook veel als ontsmettingsmiddel gebruikt, ten onrechte. Omdat het vaak in ziekenhuizen gebruikt wordt, roept de geur ervan bij de meeste mensen onmiddellijk associaties hiermee op, de geur staat bekend als ziekenhuislucht.



</doc>
<doc id="260137" url="https://nl.wikipedia.org/wiki?curid=260137" title="Roelof Kruisinga">
Roelof Kruisinga

Roelof Johannes Hendrik Kruisinga (Grijpskerk, 27 augustus 1922 – Wassenaar, 7 december 2012) was arts en volksgezondheidsdeskundige, en was een CHU- en CDA-politicus en staatssecretaris en minister voor deze partijen.

Kruisinga werd geboren in Grijpskerk. Hij kwam uit een doopsgezinde familie, maar liet zichzelf op volwassen leeftijd bewust niet dopen en trad toe tot de Nederlandse Hervormde Kerk (nu deel van de PKN), naar eigen zeggen omdat hij het volkskerk karakter daarvan belangrijk vond. Hij specialiseerde zich tot kno-arts en promoveerde in 1955 aan de RUG op de dissertatie "Slechthorendheid en het verstaan van spraak: een onderzoek naar de validiteit van het gehoororgaan". Hij vervulde als arts verschillende functies in de gezondheidszorg, werd uiteindelijk directeur-generaal van de Volksgezondheid en daarna staatssecretaris van Volksgezondheid en Verkeer en Waterstaat. Hij bracht in die functies wetgeving tot stand over lucht- en waterverontreiniging.

Hij volgde in 1973 Tilanus jr. op als fractievoorzitter van de CHU. In die positie voer hij een andere koers dan zijn collega-fractieleiders van de overige twee confessionele partijen, KVP en ARP, die gedoogden dat 6 politici van KVP- en ARP-huize op "persoonlijke" titel deelnamen aan het progressieve minderheidskabinet van Den Uyl; Kruisinga voerde samen met Wiegel oppositie tegen dit kabinet-Den Uyl. Om die reden werd hij door de PvdA-onderhandelaars in de kabinetsformatie van 1977 geweigerd als potentieel minister in een beoogd tweede kabinet Den Uyl.

Kruisinga was in het eerste kabinet-Van Agt korte tijd minister van Defensie. Hij trad al na een paar maanden af, omdat hij zich keerde tegen het Amerikaanse besluit een neutronenbom te gaan ontwikkelen. Als achtergrond van zijn bezwaren tegen het neutronenwapen noemde hij het doorwerken van het traditionele vredesgetuigenis uit zijn doopsgezinde verleden. Daarom bestond er voor zijn optreden ook binnen het kabinet weinig draagvlak.

Begin jaren tachtig was hij vicepresident van de Wereldgezondheidsorganisatie. Nadien zat hij van 1981 tot 1991 voor het CDA in de Eerste Kamer.

In 1979 richtte hij Cross Options op: een market maker voor de handel in opties op de European Options Exchange. Zijn zonen Jurjen en Hugo Kruisinga hebben hier de leiding overgenomen.


</doc>
<doc id="260175" url="https://nl.wikipedia.org/wiki?curid=260175" title="Boer (geluid)">
Boer (geluid)

Een boer (wetenschappelijk: ructus) is het geluid dat wordt veroorzaakt door oprisping van gassen uit de maag, die via de slokdarm naar buiten komen. De gassen kunnen afkomstig zijn van de darmflora, als afvalstoffen bij de spijsvertering. Eiwitrijk en zwavelrijk voedsel heeft de reputatie aanleiding te geven tot boeren en winderigheid. Voorbeelden zijn bonen, bepaalde koolsoorten en uien.

Boeren kan zich ook voordoen wanneer ingeslikt gas weer naar buiten komt. Dit kan gebeuren na het inslikken van lucht (aerofagie), of na het snel drinken van koolzuurhoudende drank. Ook baby's kunnen lucht in hun maag krijgen, dat via een boertje weer naar buiten komt. Een hik terwijl iemand geeuwt kan leiden tot een uitzonderlijk luide boer. In sommige culturen is het laten van een boer na het eten een teken van respect voor de gastheer of gastvrouw. In westerse landen daarentegen wordt het boeren meestal als zeer onbeleefd ervaren.


</doc>
<doc id="260260" url="https://nl.wikipedia.org/wiki?curid=260260" title="Celdifferentiatie">
Celdifferentiatie

Celdifferentiatie is het proces waarbij een weinig gespecialiseerde cel verandert in een meer gespecialiseerde cel. Differentiatie komt voor tijdens de ontwikkeling van meercellige organismen. Zo worden uit één bevruchte eicel verschillende weefsels en celtypes gevormd waarbij alle gedifferentieerde cellen hun specifieke functionaliteit verkrijgen.

Het differentiatieproces veroorzaakt grote veranderingen in de vorm, de grootte, de membraanpotentiaal, de activiteit en de reacties van de cel. Deze veranderingen komen tot uiting als een gevolg van gecontroleerde veranderingen in de gen-expressie van de cel. Dit wil zeggen dat hoewel alle cellen van een organisme hetzelfde DNA hebben, ze toch diverse fysische eigenschappen kunnen hebben door verschillen in expressie(activiteit) van individuele genen.

Ook bij volwassenen dieren komt differentiatie voor. Stamcellen delen en differentiëren zich tot dochtercellen die instaan voor de normale celvernieuwing en het herstel van weefselschade.

Wanneer de cel kan differentiëren in alle celtypes, placentaweefsel inbegrepen, noemt men die totipotent. Bij zoogdieren zijn enkel de zygote (de bevruchte eicel) en de daaropvolgende blastomeren totipotent.
Een pluripotente cel is een cel met de mogelijkheid te veranderen (differentiëren) in alle celtypes van het volwassen organisme. Bij dieren en mens zijn dat de embryonale stamcellen.
Multipotente voorlopercellen kunnen differentiëren tot de verschillende celtypes die in één specifiek weefsel voorkomen.
Volledig gedifferentieerde cellen hebben hun potentie om andere celtypes te vormen verloren; ze zijn unipotent. 

Planten zijn vrijwel altijd, hun hele leven in staat tot het vormen van nieuwe organen, daartoe in staat gesteld door de cellen van de verschillende meristemen. Bij planten ontwikkelen veel meristemen zich gewoonlijk niet. Deze bevinden zich bijvoorbeeld in de slapende knoppen. Daarbij komt dat planten ook actief organen kunnen afstoten, bijvoorbeeld bladverliezende bomen verliezen elk najaar hun bladeren.

Door mitose, celdeling en plasmagroei ontstaan er nieuwe cellen buiten het meristeem. Deze cel zal celstrekking ondergaan. Dit gebeurt door extra opname van water in de vacuolen. Deze vacuolen zullen vervolgens samensmelten tot één grote centrale vacuole.<br>Een cel kan door celstrekking 10 tot 15 keer zo lang worden. Tijdens de celstrekking wordt de celwand dikker en steviger. De cellen en de celwanden kunnen daarbij in vorm gaan verschillen. Dit heet celdifferentiatie. Deze celdifferentiatie hangt samen met de functie die de cel gaat vervullen. De meeste cellen zullen een speciale functie krijgen en dat heet celspecialisatie.

Ontwikkelingsfysiologie


</doc>
<doc id="260273" url="https://nl.wikipedia.org/wiki?curid=260273" title="Botverankerd hoortoestel">
Botverankerd hoortoestel

Een botverankerd hoortoestel, ook wel in het Engels 'Bone Conduction Device' of 'Temporal bone implant' genoemd, is een hoortoestel dat geluidstrillingen via beengeleiding overbrengt naar het binnenoor. Een dergelijk apparaat kan worden toegepast wanneer slechthorende mensen nog een goed functionerend binnenoor hebben, maar waarbij om een bepaalde reden een normaal hoortoestel geen optie is. Redenen kunnen zijn chronische oorontstekingen, een afwijkende gehoorgang of oorschelp en problemen met het middenoor (zoals otosclerose). Verder wordt het steeds meer toegepast bij enkelzijdig doven, in het Engels single-sided deafness (SSD) genoemd.

Een botverankerd hoortoestel wordt niet in of achter het oor gedragen zoals een gewoon hoortoestel, maar door middel van een schroef aan de schedel bevestigd (wel op een plek vlak achter het oor). Deze schroef, ook wel "abutment" genoemd, wordt middels een operatie aangebracht. De schroef is meestal gemaakt van titanium, aangezien dat materiaal niet door het botweefsel wordt afgestoten.

Dit soort hulpmiddel is ook wel bekend onder de merknamen 'Baha' (Bone Anchored Hearing Aid) of 'Ponto'. Doordat het aanvankelijk alleen door de fabrikant Cochlear onder de naam BAHA werd geleverd, wordt die naam nu vaak (ten onrechte) als soortnaam gebruikt.



</doc>
<doc id="260564" url="https://nl.wikipedia.org/wiki?curid=260564" title="Luchtbed">
Luchtbed

Een luchtbed of luchtmatras is een matras, die met lucht wordt gevuld teneinde ligcomfort te verkrijgen. Zonder lucht is het een klein pakketje, zodat het makkelijk te gebruiken is in een caravan of op de camping. Het wordt ook gebruikt als logeerbed. Er zijn een- en tweepersoonsluchtbedden verkrijgbaar.

Het voordeel van een luchtbed boven een oprolbaar matje is dat het luchtbed zachter ligt. Een matje ligt echter warmer op een koude ondergrond, omdat het ingesloten lucht heeft die niet kan circuleren, zoals in een luchtbed. Een luchtbed is gemaakt van rubber met een bekleding van textiel. Er bestaan ook luchtbedden van kunststof. Deze zijn minder geschikt om op te slapen, maar worden vaker gebruikt als waterspeelgoed. In stromend water kan dat gevaarlijk zijn.

Een luchtbed wordt in de regel opgeblazen met de mond, of opgepompt met een hand- of voetpomp. Er zijn ook luchtbedden met een elektrische pomp, soms is deze zelfs ingebouwd. Er moet daarvoor wel elektriciteit voorhanden zijn. Er bestaan ook slaapmatten die zichzelf opblazen. Deze zijn gemaakt van materiaal dat vanzelf bol gaat staan. Opent men het ventiel, dan zuigt de mat vanzelf lucht naar binnen. Doet men daarna de luchtopening dicht, dan blijft het luchtbed bol staan. Om de mat gemakkelijk mee te nemen opent men het ventiel en rolt de mat stevig op, zodat de lucht eruit wordt geperst. Bewaren dient in met lucht gevulde toestand te gebeuren.


</doc>
<doc id="260785" url="https://nl.wikipedia.org/wiki?curid=260785" title="Bronchiolus">
Bronchiolus

Een bronchiolus of bronchiolum is de kleinste vertakking van de luchtpijptakken. De trachea splitst in de bronchi die verder vertakken tot bronchioli. 

Deze eindvertakkingen worden "bronchioli terminales" genoemd. Hieruit ontstaan "bronchioli respiratorii" die de overgang aanduiden tussen het gasgeleidende en gasuitwisselende deel van de longen. De wand wordt bekleed door kubisch epitheel en bevat nog gladde spieren. Hier en daar zijn er dunwandige uitzakkingen "alveoli pulmonales". 

De "bronchioli respiratorii" worden door arteriolen (aftakkingen van de arteria pulmonaria) geflankeerd en delen zich enkele keren. Ze gaan ononderbroken over in de "ductus alveolares", waarvan de wanden uit alveolen bestaan. Deze gaan na opdeling in "sacculi alveolares" over. Rond de alveolen liggen de gasuitwisselende capillairen.


</doc>
<doc id="261323" url="https://nl.wikipedia.org/wiki?curid=261323" title="Karl Noten">
Karl Noten

Karl Noten (Suriname, 1966) is een Nederlands voormalig fitnesstrainer en presentator van televisieprogramma's over fitness en fysiotherapie.

Noten, van Hindoestaans-Surinaamse komaf, is van beroep fysiotherapeut. Hij volgde diverse opleidingen in deze richting, waaronder de opleiding voor fysiotherapie in de sportgezondheidszorg en fysiotherapie bij incontinentie en bedrijfsfysio aan de NISG, en aan de Hogeschool West Brabant de opleiding tot fysiotherapeut. Ook deed hij in de jaren 80 diverse opleidingen voor turntrainer, aerobicstrainer, step-instructor en spinning-instructeur. Vanaf 1992 werkte Noten op diverse fysiotherapiepraktijken in het Diaconessenziekenhuis in Eindhoven. Ook werkte hij in diezelfde periode als docent op verschillende sportopleidingen en presenteerde hij het EFAA, een jaarlijks terugkerend Europees fitnesscongres. Met zijn opgedane kennis richtte hij in 1993 het bedrijf Fysio Physics op. Dit bedrijf, met een hoofdvestiging in IJsselstein, verzorgt cursussen voor instructeurs en fysiotherapeuten. Ook schreef hij diverse boeken over fitness en aerobics en had hij een column in het dagblad "De Telegraaf". Het bedrijf Fysio Physics wist uit te groeien tot een klein imperium van fitnesscentra, van waaruit hij onder meer fitnesscursussen gaf en optrad als persoonlijke fitness-coach van vele bekende Nederlanders, waaronder Marit van Bohemen. Verder was hij betrokken bij het project Gezond Leven van het ministerie van Volksgezondheid, Welzijn en Sport. 

Noten werd landelijk bekend toen hij in 2000 samen met Olga Commandeur van start ging met het fitnessprogramma "Nederland in Beweging". Aanvankelijk zou dit programma gepresenteerd worden door een sportieve Surinaamse dame en een blonde Hollandse man, met het oog op het vormen van een ideaal presentatieduo. Hoewel de dame al beschikbaar was, bleek de blonde Hollandse man onvindbaar. En toen bij de volgende castingronde ook Karl Noten geen struise blonde Duitser bleek te zijn, werd er uiteindelijk gekozen voor de combinatie van Noten en de lange blonde Commandeur. Vanaf dat moment werd Noten een bekende Nederlander. Regelmatig gaf hij warming-ups en fitnessworkshops op allerlei evenementen, zoals bij de Walk for Women in Kijkduin, het Free Your Mind Festival en het Flevo Festival en maakte hij in de status van BN'er zijn opwachting in programma's als "Life & Cooking". In 2005 en 2006 presenteerde hij voor de TROS een fitnessprogramma voor kinderen, de "KidzClub", waarin hij kinderen liet bewegen en hen dingen leerde over goed en gezond eten.

In interviews gaf hij meerdere malen aan dat hij het beschouwde als een door God gegeven roeping om mensen te helpen gezonder te leven en te bewegen.

De loopbaan van Noten kwam op 4 juli 2007 abrupt ten einde, toen hij door de Utrechtse politierechter veroordeeld werd voor het bezit van kinderporno, die door de politie naar aanleiding van een tip op zijn computer was aangetroffen. Noten zelf verklaarde in een vertrouwelijke brief, die via verschillende websites is uitgelekt, op deze afbeeldingen te zijn gestuit tijdens het zakelijk gebruik van het "peer-to-peer"-programma LimeWire. De rechter achtte echter bewezen dat Noten bewust naar deze afbeeldingen had gezocht en veroordeelde Noten tot 150 uur werkstraf en drie maanden voorwaardelijke celstraf.
Noten maakte op 11 juli 2007 bekend in hoger beroep te gaan tegen deze uitspraak en nam daarvoor advocaat Gerard Spong in de arm. Begin maart 2008 kwam Noten echter terug op dit besluit na advies van zijn pleitbezorger.

Naar aanleiding van de veroordeling beëindigde de AVRO de samenwerking met Noten en werd het programma "Nederland in Beweging" per direct tijdelijk van de televisie gehaald. Verder werd hij voor twee maanden geschorst als lid van het Koninklijk Nederlands Genootschap Fysiotherapie (KNGF). Ook werden zijn persoonlijke website en zijn profiel op de AVRO-website uit de lucht gehaald. Daags erna trok hij zich terug als directeur van zijn bedrijf Fysio Physics.

Op 5 maart 2008 zond het televisieprogramma "RTL Boulevard" een interview met Noten uit, waarin hij vertelde wat de ophef rond de zaak met hem had gedaan. Hij zei "niets met kinderen" te hebben en beklemtoonde dat de strafbare afbeeldingen buiten zijn medeweten op zijn computer waren terechtgekomen. Wel gaf hij toe LimeWire bewust voor 'adult search' (zoeken naar volwassenenporno) te hebben gebruikt; hij voegde hieraan toe dit voor God te hebben beleden. Later trad hij weer vaker naar buiten, zoals in het praatprogramma "Pauw en Witteman". Ook begon hij zijn voormalig bedrijf in IJsselstein weer te bezoeken en zei hij door te willen gaan gezond leven bij mensen te bevorderen.

Begin 2015 spande Noten een kort geding aan tegen het televisieprogramma "De Monitor" (KRO-NCRV), in een poging om een uitzending te voorkomen waarin werd gesteld dat hij weer werkzaam was als fysiotherapeut, zonder dat hij dat had gemeld aan de Inspectie voor de Gezondheidszorg.


</doc>
<doc id="261423" url="https://nl.wikipedia.org/wiki?curid=261423" title="Gestalttherapie">
Gestalttherapie

De gestalttherapie is een psychotherapeutische stroming die ontstaan is in de jaren 40 van de twintigste eeuw. Zij wil een alternatief of aanvulling vormen voor stromingen zoals de gedragstherapie, cliëntgerichte psychotherapie, psychoanalyse en systeemtherapie. 

Gestalttherapie werd ontwikkeld door Fritz Perls, zijn vrouw Laura Posner Perls, Hefferline en Paul Goodman. Het eerste boek dat in die richting trok, was 'Ego, Hunger und Agression' van Fritz Perls. Hij maakte als eerste vanuit de psychoanalyse (Perls was zelf psychiater) kritische kanttekeningen bij zijn leermeester Freud die leidden tot het ontwikkelen van gestalttherapie. Een voorbeeld hiervan is het loslaten van Freuds gebruik van een sofa met een zo onzichtbaar mogelijke therapeut. In plaats hiervan koos Perls voor een zo zichtbaar mogelijke therapeut die zijn/haar ervaringen tijdens de therapie inbrengt in het contact met de cliënt.


Onderscheidende uitgangspunten van gestalttherapie zijn:

Gestalttherapie is gericht op het gewaar worden van het proces: het proces van contact maken, contact vermijden of contact verbreken. Het gewaarzijn van eigen gedrag opent de mogelijkheid om andere keuzes te gaan maken. Daarbij staat het 'hoe' meer voorop dan het 'wat' of 'waarom', de inhoud. Hoe iemand spreekt, kijkt, beweegt, zich terugtrekt in het contact met mij (c.q. de therapeut) geeft informatie over hoe hij contact maakt (of juist niet maakt) met anderen. Een gestalttherapeut is geen alleswetende specialist op het gebied van levensvragen, maar brengt zichzelf in in het contact met de client, met zijn gedachten en gevoelens en, als dat behulpzaam is voor de client, ook met eigen vragen en twijfel. Zo gezien is de gestalttherapeut -als het goed is- ook rolmodel voor de cliënt.

De inbreng van de persoon en levenservaring van de therapeut in het contact met de client is essentieel, wat gestalttherapie tot een werkelijk persoonlijke therapie maakt. Er is geen vaste en uniforme methodiek van gestalttherapie en er zijn ook geen "behandelprotocollen" of een vaststaand aantal behandelsessies.Binnen het hierboven geschetste theoretisch kader is de persoon van de therapeut samen met de persoon van de client de belangrijkste bepalende factor voor het therapeutisch proces, zonder vooraf vaststaande structuur. Daarmee liep Perls vooruit op het moderne inzicht dat de belangrijkste succesfactor voor therapie de persoon van de therapeut is. Dat geldt in feite voor alle psychotherapeutische richtingen, en gestalttherapie heeft zich sinds haar ontstaan onderscheiden door dit in haar werkwijze centraal te stellen. 

In het algemeen kan over de methodiek van Gestalttherapie worden gezegd dat er een grote bereidheid is om in de therapie te experimenteren met nieuwe vormen van contact maken. De concrete contactvormen waarmee in een concrete situatie geexperimenteerd wordt zijn weer afhankelijk van zowel de persoon van de client als de persoon van de therapeut. Een bekend voorbeeld is het gebruik van een stoel waarop de client een belangrijke persoon visualiseert en daarmee een 'virtuele' dialoog aangaat. Of het wisselen tussen stoelen waarop de client verschillende posities heeft, bijvoorbeeld de positie van kind en de positie van volwassene. De ervaring heeft geleerd dat dergelijke experimenten nuttig kunnen zijn, bijvoorbeeld om te oefenen met contactvormen die in het echte leven (nog) niet ter beschikking staan. Ook kan bijvoorbeeld inzicht ontstaan hoe eigen gedrag door eerdere ervaringen, inzichten en oordelen wordt beperkt.



</doc>
<doc id="262087" url="https://nl.wikipedia.org/wiki?curid=262087" title="Intensieve zorg">
Intensieve zorg

Intensieve zorg of intensive care (afgekort tot ic) is een onderdeel van de geneeskunde dat is gespecialiseerd in de behandeling van patiënten met levensbedreigende aandoeningen. Bij deze kritiek zieke of gewonde patiënten zijn de zogenoemde vitale functies, die lichaamsfuncties dus die nodig zijn om in leven te blijven, bedreigd. In het algemeen zijn dat functies als de werking van het hart en de bloedsomloop en de longen maar soms ook die van nieren, lever en andere organen.

De eerste intensivecareafdeling werd in december 1953 opgericht in het Kommunehospitalet in Kopenhagen. Grondlegger ervan is Bjørn Ibsen, die ermee een succesvol experiment begon tijdens een polio-epidemie in 1952.

Intensivecaregeneeskunde vindt plaats op een intensivecareafdeling (ic, ook wel intensive care unit, intensievezorgafdeling of bewakingsafdeling genoemd), waar speciaal opgeleide medisch specialisten (intensivisten) en verpleegkundigen (intensivecareverpleegkundigen) werkzaam zijn. Verpleegkundigen en artsen werken op een intensivecareafdeling intensief samen om de zeer complexe zorg die daar nodig is optimaal te kunnen uitvoeren. Daarvoor hebben ze de beschikking over een uitgebreid arsenaal aan geneesmiddelen, voedingsstoffen, geavanceerde apparatuur en andere hulpmiddelen. Het goed inzetten van deze middelen is vaak levensreddend maar vereist ook grote kennis en betrokkenheid van de leden van het behandelteam.

Op een intensivecareafdeling is speciale bewakings- en behandelapparatuur aanwezig. Met behulp van deze behandelapparatuur kunnen de functies van organen en orgaansystemen worden ondersteund of vervangen. De functie van de longen kan worden ondersteund met behulp van een beademingsapparaat. De functie van het hart en circulatie kan worden verbeterd met specifieke geneesmiddelen (vasoactieve medicatie) en weer andere apparatuur, zoals de intra-aortale ballonpomp (IABP). Het gebruik van nog geavanceerdere apparatuur zoals het linker ventriculair hulpmiddel, rechter ventriculair hulpmiddel of zelfs een kunsthart is ook mogelijk maar komt niet heel vaak voor. Bij falen van de nieren wordt op een intensivecareafdeling nierfunctievervangende therapie (in verschillende vormen) toegepast. Ook hiervoor is speciale apparatuur noodzakelijk.

Op de intensivecareafdeling worden patiënten extra bewaakt. Hiervoor is speciale apparatuur ofwel monitoring beschikbaar. Standaard wordt het zuurstofgehalte (de zuurstofsaturatie oftewel -verzadiging) bewaakt. Daarnaast wordt de bloeddruk bewaakt met een bloeddrukband (manchet) om de arm of het been, of met een slangetje dat de bloeddruk in de slagader kan meten. Dit laatste heet een arterielijn en wordt meestal in de pols maar ook wel in de lies of in de elleboog ingebracht. Daarnaast wordt regelmatig de druk in een grote vene gemeten (centraal-veneuze druk) en soms zelfs de druk in de longslagader (arteria pulmonaria). Dit gaat met behulp van een centrale lijn (een holle katheter) in een groot bloedvat in de hals, onder het sleutelbeen of in de lies, waardoorheen een slangetje wordt ingebracht. Een speciale slang is de pulmonaliskatheter ofwel de katheter van Swan Ganz die via een centrale lijn tot in de longslagader wordt ingevoerd. Verder wordt o.a. de temperatuur en de urineproductie standaard gemeten. Ook de beademingsapparatuur bevat uitgebreide meetmogelijkheden (drukken, volumina en gasconcentraties zoals zuurstof en koolzuur).

Naast de intensivecareafdeling voor volwassenen bestaat er ook een afdeling voor kinderen (PICU = pediatrische ICU). In Nederland bevinden die zich in de academische ziekenhuizen. Ook de neonatologische intensive care (NICU), die er speciaal is voor te vroeg geboren kinderen, kan een intensivecareafdeling worden genoemd. Ook deze afdelingen beschikken over speciaal opgeleide medici (kinder-intensivisten of neonatologen) en verpleegkundigen.

Voorbeelden van patiëntencategorieën die op een intensive careafdeling worden behandeld, zijn patiënten na grote operaties (onder andere hartoperaties of grote buikoperaties), patiënten na ernstige ongevallen, patiënten met een ernstige longontsteking of bloedvergiftiging (sepsis), patiënten met een tijdelijke ernstige vermindering van de functie van het hart en patiënten die getroffen zijn door een ernstige neurologische ziekte (bijvoorbeeld coma na een reanimatie of een verlamming). Patiënten met bovenstaande acute aandoeningen krijgen de eerste zorgen toegediend op de spoedeisende hulpafdeling en worden daarna op de intensive careafdeling opgenomen.




</doc>
<doc id="262321" url="https://nl.wikipedia.org/wiki?curid=262321" title="Pro-life">
Pro-life

De pro-life-beweging is een sociale beweging die zich verzet zich tegen de praktijk van abortus provocatus. Deze beweging is merendeels christelijk van aard en is wereldwijd actief, met onder andere een sterke aanwezigheid in de Verenigde Staten.

Hoewel de term "pro-life" oorspronkelijk gebruikt werd voor de houding van mensen die bescherming van het ongeboren leven nastreven, behelst hij ook andere ethische en bio-ethische kwesties, zoals euthanasie, de doodstraf en menselijk klonen. Ook keert men zich tegen verplichte sterilisatie. De beweging wenst het basale mensenrecht recht op leven in grondwetten vast te leggen.

De tegenhanger van pro-life is pro-choice, een beweging die strijdt voor het principe ‘baas in eigen buik’ en pro-life ook wel "anti-choice" noemt. Tegenstanders van pro-choice gebruiken hiervoor de namen "pro-death" en "pro-abortion". Pro-life wordt soms ook als anti-abortus vertaald, terwijl de term eigenlijk breder is.



</doc>
<doc id="262491" url="https://nl.wikipedia.org/wiki?curid=262491" title="Elkerliek Ziekenhuis">
Elkerliek Ziekenhuis

De geschiedenis van het Elkerliek ziekenhuis in Helmond gaat terug tot 1838, toen de "Zusters van Liefde van onze Lieve Vrouw, Moeder van Barmhartigheid" een start maakten met de zorg van armen, zieken, ouderen en weeskinderen en boden onderwijs aan kinderen. Daartoe werd een gasthuis opgericht, dat onder financiële steun van Gérard Wijnen in 1902 uitgroeide tot het "Sint-Antoniusgasthuis". In 1957 kreeg het ziekenhuis na een forse groei opnieuw een nieuwe naam, namelijk het "Sint-Lambertusziekenhuis". Het was het derde geheel nieuwgebouwde ziekenhuis na de Tweede Wereldoorlog en voor zijn tijd heel modern. Het werd gebouwd door de bekende Utrechtse architect Willem Maas. Behalve het ziekenhuis bouwde Maas in Helmond alleen Villa van de Kimmenade aan de Aarle-Rixtelseweg.

In Deurne heeft het "Sint-Willibrordusziekenhuis" een soortgelijke oorsprong. In 1857 werd door de Zusters Franciscanessen vanuit het moederhuis in Veghel naast de kerk van Deurne een "liefdehuis" met de naam "Sancta Maria" gesticht om zorg- en onderwijstaken te kunnen vervullen. In 1924 werd door de zusters aan de Kruisstraat een ziekenhuis geopend, met de naam "Sint-Josephziekenhuis". Het pand diende tot 1969 als ziekenhuis, toen aan de toenmalige Bakelseweg de nieuwbouw werd geopend en het ziekenhuis werd omgedoopt in "Sint-Willibrordusziekenhuis", genoemd naar de patroonheilige van het dorp. Het oude ziekenhuis deed daarna dienst als bejaardenhuis, totdat het in 1994 werd gesloopt en nieuwbouw voor het verpleeg- en verzorgingshuis werd gerealiseerd op het terrein aan de Visser, waar voorheen onder meer de boerderij van "Sancta Maria" en de "Sint-Annaschool" stonden. Het liefdehuis aan de "Visser" was reeds in de zeventiger jaren gesloopt om plaats te maken voor parkeerplaatsen.

Omstreeks 1983 werd door de Deurnenaren met succes geprotesteerd tegen de dreigende sluiting van het ziekenhuis. In 1986 fuseerden het Sint-Lambertusziekenhuis in Helmond en het Sint-Willibrordusziekenhuis in Deurne tot het Streekziekenhuis Helmond-Deurne. In 1990 kreeg deze fusie de naam "Elkerliek ziekenhuis". Het is een algemeen ziekenhuis met 494 bedden, 139 specialisten en 2.176 medewerkers in Helmond en Deurne. De Helmondse vestiging staat aan de Wesselmanlaan, de Deurnese -na enkele infrastructurele wijzigingen rond het pand uit 1969- aan de Dunantweg.

Sinds 2009 heeft het Elkerliek ook een vestiging in Gemert. Deze polikliniek maakt deel uit van gezondheidscentrum Palissade. Mensen die in Gemert en omgeving wonen, kunnen kleine ingrepen en eenvoudige onderzoeken in het gezondheidscentrum laten uitvoeren.

Elkerliek betekent 'iedereen' ofwel 'alleman' en is afgeleid van Elckerlijc, de naam van een middeleeuws zinnenspel.

Het ziekenhuis wordt geroemd om kwaliteit en patiëntvriendelijkheid. In 2010 won het zelfs de prijs van meest gastvrije ziekenhuis van Nederland.

In de negentiger jaren kwam het ziekenhuis negatief in het nieuws. Ruziënde gynaecologen waren er de oorzaak van. Daarna is de maatschap geheel vernieuwd.




</doc>
<doc id="262688" url="https://nl.wikipedia.org/wiki?curid=262688" title="Safrol">
Safrol

Safrol of safrool is natuurlijk voorkomend alkenylbenzeen, dat gevormd wordt in plantensoorten uit het geslacht "Sassafras", waar ook de sassafrasolie van afkomstig is. Safrol is een aromatische ether en wordt gebruikt als een aroma en in de productie van insecticiden. Het is een kleurloze of lichtgele vloeistof en heeft de geur van sassafras. Het vormt een belangrijk bestanddeel in verschillende oliën.

Safrol wordt gebruikt als een plaatselijk ontsmettingsmiddel en als olie in cosmetica. Omdat het carcinogeen is voor knaagdieren en mogelijk ook voor mensen, wordt het niet meer gebruikt als smaakstof in voedsel. Sassafras kan ook in voeding terechtkomen als bestanddeel van kruiden en specerijen (zoals kaneel, anijs, zwarte peper, basilicum en nootmuskaat). Sinds 1960 is sassafrasolie in de Verenigde Staten verboden.

Safrol kan bereid worden uit catechol. Catechol (1) is een aromatisch diol dat in reactie wordt gebracht met een basische oplossing van dibroommethaan, zodat een aromatisch acetaal (2) ontstaat. Vervolgens wordt de aromatische ring selectief gebromeerd met N-broomsuccinimide tot het broomderivaat 3:

Dit wordt gevolgd door reactie met magnesium, zodat het Grignard-reagens ontstaat, dat vervolgens gekoppeld wordt met allylbromide tot safrol (4):

Een andere manier begint met de synthese van 4-allylcatechol, door de methoxygroep van eugenol om te zetten in een hydroxylgroep met trimethyljoodsilaan. 4-allylcatechol wordt vervolgens geacetaliseerd met dichloormethaan.

Uit safrol kan MDMA (3,4-methyleendioxymethamfetamine) worden gevormd. Daartoe wordt safrol eerst omgezet worden in isosafrol. Dit gebeurt door safrol te verhitten met een palladium-katalysator. Isosafrol ondergaat dan oxidatie waardoor 3,4-methyleendioxyfenyl-2-propanon ontstaat. Vervolgens vindt een reductieve aminering plaats met monomethylamine. Vanuit 3,4-methyleendioxyfenyl-2-propanon kan door reductieve aminering met ethylamine ook nog MDEA ontstaan, en door reactie met ammoniak wordt MDA (3,4-methyleendioxyamfetamine) gevormd.

Safrol kan door hepatocyten (levercellen) worden omgezet in verschillende (carcinogene) metabolieten. Uit in-vivo-onderzoek bij knaagdieren is gebleken dat er drie belangrijke biotransformatie routes zijn.

De dubbele binding in de alkenylgroep kan in de lever ge-epoxideerd. Daarnaast kan safrol door cytochroom P450 (voornamelijk P450 2A6) gehydroxyleerd worden tot 1-hydroxysafrol, dat vervolgens met behulp van het sulfaattransferase verbonden wordt met sulfaat tot 1-sulfoxysafrol.

De derde belangrijke metabole reactie is de vorming van 4-allyl-o-chinon. Safrol wordt door cytochroom P450 gehydroxyleerd tot 4-allycatechol. Dit intermediair wordt vervolgens geoxideerd tot 4-allyl-o-chinon. De zuurstofradicalen die bij deze laatste reactie ontstaan kunnen schade toebrengen aan het DNA. 4-allyl-o-chinon zelf kan mogelijk adducten vormen met DNA.

Volgens studies met proefdieren kan safrol kanker veroorzaken. Safrol heeft invloed op reproductieve cellen en kan de placenta passeren, waardoor het teratogene effecten kan teweegbrengen. Chronische blootstelling aan safrol kan leiden tot leverschade. Safrol kan apoptose veroorzaken. Uit onderzoek blijkt ook dat safrol bij hogere concentraties cytotoxisch wordt voor menselijk osteoblastachtige cellen en dat het antimicrobiële activiteit in menselijke neutrofielen vermindert. Bovendien blijkt dat bij hoge concentraties safrol zorgt voor een significante toename in genotoxiciteit in menselijke hepatoblastomacellen. Hepatoblastoma is een kwaadaardige embryonale levertumor die bijna alleen voorkomt bij zuigelingen en erg jonge kinderen. Het kan ook proliferatie in menselijke orale kankercellen versterken.


</doc>
<doc id="262762" url="https://nl.wikipedia.org/wiki?curid=262762" title="Gedeelde psychotische stoornis">
Gedeelde psychotische stoornis

Gedeelde psychotische stoornis, inductiepsychose, folie à deux of geïnduceerde waanstoornis is een psychische aandoening. De aandoening ontstaat bij mensen die een relatie hebben of nauwe banden onderhouden met iemand die al psychotische symptomen vertoont waarbij wanen op de voorgrond treden. Deze laatste, doorgaans dominante persoon wordt de "primaire casus" of "inductor" genoemd. Het voorkomen van gedeelde hallucinaties is zeldzaam, maar niet onbekend.

Kenmerkend is dat de patiënt de waan van de inductor overneemt, solidair is of meent gelijksoortige schade te ondervinden. Als de inductor bijvoorbeeld zonder reden vermoedt bespioneerd of afgeluisterd te worden, ontwikkelt de GPS-patiënt geleidelijk soortgelijke denkbeelden. In het DSM-IV Casebook wordt een primaire casus beschreven van een man die leed aan jaloersheidswaan en zijn vrouw van ontrouw betichtte. De vrouw raakte ervan overtuigd dat dit waar was, maar kon zich de meeste gevallen niet herinneren. Ze klaagde bij haar arts dus over geheugenverlies. Na onderzoek bleek dat de gevallen die zij zich wel kon herinneren in werkelijkheid gebeurd waren, maar dat haar schuldgevoel en overtuiging een slechte vrouw te zijn in meerderheid het gevolg van gedeelde psychotische stoornis waren.

Gedeelde psychotische stoornis komt het meest voor in relaties van twee personen, maar kan bijvoorbeeld ook in gezinssituaties optreden. Als het contact met de inductor wordt verbroken, verdwijnen de symptomen doorgaans.

Aangenomen wordt dat de stoornis iets vaker bij vrouwen voorkomt, maar er zijn nog weinig onderzoeksresultaten beschikbaar.

Er worden vier types van "folie à deux" onderscheiden: de "folie communiquée", de "folie imposée", de "folie induite" en de "folie simultanée".


</doc>
<doc id="262852" url="https://nl.wikipedia.org/wiki?curid=262852" title="Erotomanie">
Erotomanie

Erotomanie is een vorm van waanstoornis. Bij deze psychische aandoening beeldt iemand zich in dat een ander verliefd op hem of haar is, romantische gevoelens koestert of openstaat voor romantische toenadering, terwijl daarvan in werkelijkheid geen sprake is. In de meeste gevallen gaat het om iemand met een hoge(re) maatschappelijke status (de baas, een filmster, een politicus, dokter, enzovoort). De aandoening wordt traditioneel ook wel het syndroom van Clérambault genoemd, naar de Franse psychiater Gaëtan Gatian de Clérambault (1872-1934).

Hoewel er seksuele fantasieën op kunnen treden, is de waan meestal geïdealiseerd romantisch en geestelijk van aard. In veel gevallen zoekt de persoon daadwerkelijk contact door middel van telefoontjes, brieven of stalken.

In eerste instantie vertrouwt de patiënt erop dat er een liefdevolle relatie zal ontstaan. Als het object van de liefde al getrouwd is of een relatie heeft, wordt deze verhouding als liefdeloos en mislukt beschouwd. Als de patiënt zich er gaandeweg bewust van wordt dat er geen relatie zal ontstaan, wordt zij of hij vaak teleurgesteld en kwaad, soms zelfs wraakzuchtig. Soms projecteert de patiënt deze woede op het object van de liefde en is bang zelf het slachtoffer van wraakacties te worden. Dit kan op zijn beurt tot angst of paranoia leiden.

Erotomanie wordt in klinische omstandigheden het meest bij vrouwen geconstateerd, maar mannen zijn eerder geneigd naar hun ideeën te handelen. Hierdoor kunnen problemen met politie en justitie ontstaan.



</doc>
<doc id="262909" url="https://nl.wikipedia.org/wiki?curid=262909" title="Jaloersheidswaan">
Jaloersheidswaan

Jaloersheidswaan is een vorm van waanstoornis. Kenmerkend voor de stoornis is een overheersende en ongegronde jaloezie en/of de overtuiging dat de partner ontrouw is. De aandoening wordt ook wel het Othello-syndroom genoemd naar het gelijknamige toneelstuk.

Doorgaans zoekt de persoon naar bewijs voor overspel en beweert deze bewijzen ook te kunnen voorleggen. Voor een objectieve waarnemer zijn deze bewijzen echter niet overtuigend.

Meestal wordt de verdachte partner geconfronteerd met de vermoedens en vaak worden maatregelen tegen de ontrouw genomen (huisarrest, achtervolging, agressie etc.).

De diagnose is niet altijd eenvoudig te stellen, omdat het criterium "ongegrond" een kwestie van interpretatie kan zijn.


</doc>
<doc id="262961" url="https://nl.wikipedia.org/wiki?curid=262961" title="Somatische waan">
Somatische waan

Een somatische waan is een vorm van waanstoornis. Bij deze aandoening heeft iemand opvattingen over zijn lichaam of lichaamsfuncties die niet overeenkomen met de realiteit.

Vormen van deze waan zijn het denkbeeld dat men een vieze geur verspreidt via de huid, de mond, het rectum of de vagina of dat het lichaam is besmet met parasieten. De persoon kan er ook van overtuigd zijn dat bepaalde lichaamsdelen lelijk of misvormd zijn of dat ze niet naar behoren functioneren (bijvoorbeeld de darmen).

Vaak is het niet eenvoudig vast te stellen of er sprake is van een waan of dat de persoon lijdt aan een vorm van dysmorfofobie. In het eerste geval is de persoon er vast van overtuigd dat er iets verkeerd is met het lichaam en valt ook niet te overtuigen van het tegendeel, in het tweede geval realiseert de persoon zich dat zijn vermoedens ongegrond zijn, maar behoudt toch angst voor lichamelijke problemen.


</doc>
<doc id="263578" url="https://nl.wikipedia.org/wiki?curid=263578" title="Sproet (huidkenmerk)">
Sproet (huidkenmerk)

Een sproet (ook wel: "efelide") is een opeenhoping van pigment (melanine) in de onderste lagen van de opperhuid. De bruine kleur wordt op dezelfde manier verkregen als bij het bruinen in/door de zon, alleen is de verdeling van melanine bij sproeten niet egaal. Hoewel sproeten zelf geen afwijking zijn, hebben mensen met veel sproeten wel een grotere kans om huidafwijkingen als een melanoom te krijgen.

Vooral roodharige mensen hebben veel sproeten.

Sproeten zijn een van de zeven schoonheden. De meeste mensen krijgen deze als kind. Hoeveel sproeten iemand krijgt is genetisch vastgesteld. Sproeten kennen een symmetrische verdeling. Dit wil zeggen dat de bijvoorbeeld een linker- en rechterarm evenveel sproeten bevatten. Sproeten zijn geen moedervlekken en kunnen dus niet kwaadaardig zijn.


</doc>
<doc id="263809" url="https://nl.wikipedia.org/wiki?curid=263809" title="Ochtenderectie">
Ochtenderectie

Een ochtenderectie is het spontaan stijf zijn van de penis, 's morgens bij het ontwaken. Deze erectie komt niet enkel in de ochtend voor, maar meerdere keren tijdens het slapen, voornamelijk tijdens de remslaap. De ochtenderectie komt voor bij de meeste mannen zonder fysieke erectiestoornis.

Het bestaan van de ochtenderectie wordt gebruikt om te bepalen of een erectiestoornis van fysieke of psychische aard is. De patiënt krijgt een elastisch apparaat om zijn penis dat tijdens de slaap de omvang van de penis meet en deze doorgeeft aan een computer om later te analyseren. Als er een nachtelijke erectie wordt waargenomen, wordt aangenomen dat de erectiestoornis van psychische aard is. Een eenvoudige variant gebruikt een stukje papier met perforatie, bijvoorbeeld het witte randje van een vel postzegels, de 'postzegelmethode'.

De oorzaak van de ochtenderectie is niet met zekerheid vastgesteld. Bancroft heeft als hypothese dat de noradrenalineneuronen in de locus caeruleus remmend zijn voor een erectie en dat stoppen van hun activiteit tijdens de remslaap testosteron-gerelateerde prikkelingen zich manifesteren als ochtenderectie.


</doc>
<doc id="264097" url="https://nl.wikipedia.org/wiki?curid=264097" title="Logeren">
Logeren

Logeren is het overnachten van een gast.
Zo'n gast wordt "logé" (vrouwelijk "logee", dus zonder accent) genoemd. 

Logeren kan commercieel zijn (in een hotel of jeugdherberg) of particulier, bij vrienden of familieleden.

Om logés te kunnen ontvangen hebben veel mensen een logeerkamer met een logeerbed ingericht. Wie niet in het bezit van zo'n kamer is, kan altijd een geïmproviseerd bed maken, dat wel kermisbed wordt genoemd. Gasten wordt ook wel het eigen bed aangeboden, terwijl de gastheer en gastvrouw in een ongemakkelijker bed slapen.

Men logeert meestal omdat men tijdelijk ver van huis is. Kinderen worden vaak bij familieleden of vrienden uit logeren gestuurd omdat de eigen ouders er niet zijn, of omdat de kinderen de vakantie graag elders doorbrengen. Men bedenke daarbij dat de kinderen vaak langer vakantie hebben dan de ouders.

Kinderen logeren ook wel eens bij een vriendje of vriendinnetje in de eigen woonplaats. Een populair fenomeen is het slaapfeestje, waarbij een verjaardagsfeest gecombineerd wordt met een overnachting in het huis van de jarige. 


</doc>
<doc id="264105" url="https://nl.wikipedia.org/wiki?curid=264105" title="Kermisbed">
Kermisbed

Een kermisbed is een geïmproviseerd bed. Dat wil zeggen dat het meestal bestaat uit een op de grond liggend matras dat als bed is opgemaakt.

Een kermisbed wordt wel gebruikt bij een logeerpartij. 

De naam zou een verwijzing zijn naar de manier waarop verondersteld wordt dat kermisklanten in hun woonwagen vanwege ruimtegebrek slapen.


</doc>
<doc id="264243" url="https://nl.wikipedia.org/wiki?curid=264243" title="Syndroom van Alport">
Syndroom van Alport

Het syndroom van Alport is een aandoening van voornamelijk de nieren en het gehoor die overerfbaar is via het X-chromosoom. De ziekte leidt bij mannen op jong-volwassen leeftijd tot nierfalen en doofheid, bij vrouwen echter in veel mindere mate en op latere leeftijd. Patiënten hebben bloed en eiwit in de urine.

In 1927 schreef de Britse arts Alport zijn klassieke verslag van een familie met dit syndroom. Hij vestigde er de aandacht op dat mannen in deze familie die dit syndroom hadden geërfd, zonder uitzondering progressief nierfalen en doofheid ontwikkelden, terwijl vrouwen veel minder ernstige klachten hadden. Dit overervingspatroon heet 'X-gebonden'. De normale kopie van dit gen op het ene X-chromosoom beschermt de vrouwelijke dragers tegen de effecten van het abnormale Alport-gen op het andere X-chromosoom.

Het komt wel voor dat ook vrouwen nierinsufficiëntie ontwikkelen, maar dit is dan meestal later in het leven. Iedere man krijgt echter slechts 1 X-chromosoom van zijn moeder en een Y-chromosoom van zijn vader; als hij dus een abnormaal X-chromosoom erft is hij niet beschermd en zal het syndroom als jonge volwassene al in volle hevigheid ontwikkelen.

In de jaren zeventig van de vorige eeuw werd al door middel van elektronenmicroscopisch onderzoek aangetoond dat het probleem zich bevindt in de basale membraan van de glomeruli in de nier: al in een vroeg stadium zijn de collageenvezels daarvan zichtbaar onregelmatig, waardoor de membraan dun en kwetsbaar wordt. In 1990 werd aangetoond dat bij het klassieke X-gebonden syndroom van Alport de oorzaak een mutatie van een gen is dat voor een gespecialiseerde vorm van collageen codeert, en dat op het X-chromosoom ligt ('Col4A5').

Vrouwelijke dragers van het gen hebben bij iedere zoon 50% kans het gen aan hen door te geven; deze jongens krijgen dan altijd de ziekte. Mannen met de aandoening geven het defecte gen aan al hun dochters door maar al hun zonen zijn gezond (die hebben namelijk zijn Y-chromosoom ontvangen).

Er is een zeldzame variant van het X-gebonden syndroom van Alport waarbij de slikfunctie niet goed werkt door afwijkend spierweefsel in de slokdarm. Deze ziekte is gerelateerd aan een afwijking in een ander collageengen ('Col4A6'), eveneens gelegen op het X-chromosoom.


</doc>
<doc id="264463" url="https://nl.wikipedia.org/wiki?curid=264463" title="Koude stratificatie">
Koude stratificatie

Koude stratificatie slaat op de periode van rust die bepaalde zaden nodig hebben om te kunnen ontkiemen.

Veel zogenaamde onkruiden hebben geen koude stratificatie nodig en kiemen, zodra ze op de grond komen. Veel andere kruidachtige planten hebben geen koude stratificatie nodig, maar hebben vaak wel enige kiemrust. Sommige plantensoorten hebben een hardschalige zaadhuid. Deze zaden kunnen pas kiemen als bacteriën of het spijsverteringskanaal van vogels of dieren de zaadhuid zodanig hebben aangetast dat deze water kan opnemen.

Behalve bij snelle groeiers zoals de wilg en de populier – wiens nakomelingen een halve meter groot de winter in gaan - ontkiemt het zaad van veel boomsoorten niet in het kalenderjaar waarin het wordt gevormd. Er moet een periode van rust overheen gaan. Bij sommige soorten kan de kiemrust alleen doorbroken worden door lage temperaturen, de zogenaamde koude stratificatie.
Bij de es kiemen alleen de zaden in de nog groene vruchten direct als ze van de boom afgehaald worden. Rijpe zaden hebben echter een kiemrust.

Bij de beuk en de els bijvoorbeeld blijven de vruchten soms erg lang aan de boom hangen, maar in de regel gaat een loofboom de winter in zonder vruchten of bladeren. De vruchten zullen dus een mechanisme moeten hebben om te overwinteren en in het voorjaar te ontkiemen. Vochtigheid en chemische samenstelling van het milieu spelen hierbij een rol, maar temperatuur vormt duidelijk de belangrijkste factor om het einde van de koude stratificatie te bepalen.

Een uitgestelde ontkieming op basis van temperatuur biedt meer mogelijkheden tot verspreiding via water, wind en dieren.

De koude stratificatie werkt een gespreide ontkieming in de hand. Mochten alle kiemen dezelfde dag de kop opsteken en dieren doen zich eraan tegoed, dan zou het hele nageslacht verloren kunnen gaan. Hetzelfde scenario zou zich kunnen voordoen bij ongunstige weersomstandigheden zoals plotse vorst.

In een laboratorium kan men een koude stratificatie eenvoudig simuleren. Men verzamelt bijvoorbeeld de kersenpitten van de eerste rijpe vruchten en zet ze anderhalve maand in een zakje vochtig zand in de koelkast. Na deze koude stratificatie opent men voorzichtig de pitten om de volgroeide gezonde zaden te selecteren die men twee weken bij 21°C in een vochtig medium in het halfduister laat ontkiemen. Men zet de ontkiemde zaden nu tot het voorjaar onder tl-licht spectrum 33/34. Door de hoge kostprijs kent deze techniek slechts beperkt rendabele toepassingen. We kunnen echter wel bewijzen dat koude stratificatie enorm kan variëren gemiddeld tussen anderhalve en vier maanden en dat temperatuur de voornaamste factor vormt.


</doc>
<doc id="264647" url="https://nl.wikipedia.org/wiki?curid=264647" title="Gipsverbandmeester">
Gipsverbandmeester

Een gipsverbandmeester of gipsmeester is een zelfstandig werkende beroepsbeoefenaar in de gezondheidszorg die in opdracht van een algemeen of orthopedisch chirurg gipsverbanden aanlegt.

Een gipsverbandmeester behandelt fracturen, weke delen letsels, distorsies (verdraaiingen), verstuikingen, spier- en/of peesletsels, congenitale afwijkingen, fysiologisch lijden met als doel bescherming van de wond, een voorlopige prothese aanmeten na amputatie en selectieve chirurgische/orthopedische/plastische en reconstructieve ingrepen.

Het doel is daarbij om door het toepassen van technieken zoals beweeglijke en onbeweeglijke ondersteuning maar ook trek- en buigkrachten de lichaamsdelen weer in de juiste richting te leiden.

Een gipsverbandmeester werkt zelfstandig en is daarbij medeverantwoordelijk voor het diagnosticeren, prioriteren, plannen en interveniëren, ook in (acute) situaties. Zetten van breuken doet hij/zij zelfstandig, alsook het uitvoeren van tussentijdse controles, wisselen van gipsverbanden en het vaststellen van consolidatie en vervolgbeleid.

De gipsmeester werkt meestal in de gipskamer van een algemeen ziekenhuis op de afdeling spoedeisende hulp en werkt hierbij samen met de fysiotherapeut, spoedeisendehulpverpleegkundige en medisch specialist.

De opleiding tot gipsverbandmeester duurt twee jaar en kan gevolgd worden na het behalen van het diploma verpleegkunde.



</doc>
<doc id="264751" url="https://nl.wikipedia.org/wiki?curid=264751" title="Taupe">
Taupe

Taupe is de aanduiding van een kleur ontleend aan het Frans, tevens refereert het aan de vachtkleur van de mol (Talpa europaea). Het is een grijs-bruine tint, veelvuldig gebruikt om de kleur van kleding en stoffen aan te duiden. Het wordt ook gebruikt in plaats van de aanduiding leverkleur.

Classificatie in 1955 van "taupe" kleurbenamingen, met hexadecimale en decimale RGB waarden, door het Inter Society Color Council (ISCC) volgens aanbevelingen van het toenmalige "National Bureau of Standards" (nu het National Institute of Standards and Technology (NIST) in de VSA).


</doc>
<doc id="264755" url="https://nl.wikipedia.org/wiki?curid=264755" title="Mastectomie">
Mastectomie

Mammectomie, mastectomie of borstamputatie is het chirurgisch verwijderen van de borstklier en tepel, de lymfeknopen in de oksel evenals de kleine en de grote borstspier (radicale mastectomie). Bij een "gemodificeerde radicale mastectomie" worden de borstspieren intact gelaten. Het verwijderen van de lymfeknopen in de oksel (het "okseltoilet") wordt als de betrokken schildwachtklier (de met het tumorgebied verbonden lymfeknoop) niet aangedaan blijkt veelal achterwege gelaten.

Een mammectomie wordt toegepast als remedie tegen borstkanker, maar soms ook preventief in gevallen van erfelijke borstkanker.

Als de tumor nog klein is wordt in plaats van een mastectomie indien mogelijk alleen een lumpectomie uitgevoerd (een borstsparende operatie) met doorgaans aansluitend bestraling.


</doc>
<doc id="264813" url="https://nl.wikipedia.org/wiki?curid=264813" title="Colchicine">
Colchicine

Colchicine of acetyltrimethylcolchicine is een alkaloïde uit de herfsttijloos, dat goed tegen jicht werkt. De stof werd vroeger bij de behandeling van kanker gebruikt. Nu wordt alleen nog sporadisch het derivaat democolcine hiervoor gebruikt.

De therapeutische breedte van colchicine is echter klein (dat betekent dat er maar een klein verschil is tussen een werkzame en een giftige dosering). De letale (dodelijke) dosis (LD50) bedraagt voor volwassenen ongeveer 20 mg.

Ook komt colchicine voor in de klimlelie ("Gloriosa superba"), zelfs in een hogere concentratie dan bij herfsttijloos, maar de plant laat zich moeilijk vermeerderen, waardoor een lonende teelt voor de productie van colchicine niet mogelijk is.

Colchicine is een gecompliceerd α-tropolonderivaat met als systematische naam "(S)-N-"(5,6,7,9-tetrahydro-1,2,3,10-tetramethoxy -9-oxo-benzo["a"]heptalen-7-yl)aceetamide.

De werking van colchicine bij jicht berust op het remmen van de chemotaxis (aantrekking) van neutrofielen (een type witte bloedcel). Hierdoor kan de ontsteking die de klachten van jicht veroorzaakt zich niet ontwikkelen. Colchicine verhindert niet de eigenlijke oorzaak van jicht, namelijk de afzetting van urinezuurkristallen in het gewricht. De afzetting van deze kristallen kan verhinderd worden door het voorschrijven van allopurinol. Deze stof remt namelijk de aanmaak van urinezuur.
Colchicine kan ook wel de werking van de hartspieren belemmeren.

Veel van de negatieve bijwerkingen van colchicine zijn een gevolg van de binding aan tubuline, waardoor de polymerisatie van microtubuli wordt geremd. Tubuline is één van de hoofdbestanddelen van microtubuli. De beschikbaarheid van tubuline is een basale voorwaarde voor mitosedeling. Omwille hiervan fungeert colchicine als een mitotisch gif. Voornamelijk kankercellen zijn hiervoor gevoelig, daar deze zich kenmerken door een verhoogde mitotische activiteit. De therapeutische waarde van colchicine tegen kanker is echter gelimiteerd door de toxiciteit van de stof voor normale cellen. Hierdoor wordt colchicine niet meer als middel tegen kanker gebruikt. Dit werkingsmechanisme verklaart wel de geringe therapeutische breedte van colchicine.

Bij verminderde nierfunctie moet de dosering worden verlaagd.

Na orale toediening wordt colchicine snel geabsorbeerd en bereikt het binnen twee uur een maximale plasmaconcentratie. De halveringstijd is 9 uur. Uitscheiding vindt plaats via het darmkanaal en de urine.

Het middel wordt met succes toegepast bij familiaire mediterrane koorts. De dosis is dan meestal 3x daags 0,5mg.
Het is ook met succes onderzocht bij behandeling van acute percarditis in een dosering van 2x daags 0,5mg. Het is ook met succes onderzocht als profylactisch middel tegen pericarditis.

In de plantenveredeling wordt colchicine gebruikt voor het kunstmatig verdubbelen van het aantal chromosomen. Het is een zogenaamde mitoseremstof, die bij de celdeling de overgang van de metafase naar de anafase verhindert, waardoor de vorming van de spoelfiguur geblokkeerd wordt en de chromosomen niet uit elkaar getrokken kunnen worden. Door behandeling met colchicine werden vooral in het verleden tetraploïde planten ontwikkeld. Bijvoorbeeld tetraploïd Engels raaigras ("Lolium perenne"), dat gebruikt wordt voor de inzaai van weiland. Maar ook voor het ontwikkelen van ornamentale variëteiten van snijbloemen. Ook hennep ("Cannabis sativa") bleek bij toepassing van colchicine polyploïde te worden en daarmee een veel sterkere hallucinogene werking te krijgen.

Colchicum-extract werd voor het eerst beschreven als een middel tegen jicht in "De Materia Medica" door de farmacoloog Pedanius Dioscorides in de eerste eeuw na Christus.

Colchicine werd voor het eerst geïsoleerd in 1820 door de Franse scheikundigen P.S. Pelletier en J. Caventon. In 1883 bracht Simon Zeisel opheldering omtrent de chemische structuur.

Toch duurde het lang voordat er een officieel geregistreerde tablet van 0,5 mg colchicine kwam in Nederland. In de Verenigde Staten werd het middel pas in 2009 officieel geregistreerd.


</doc>
<doc id="264863" url="https://nl.wikipedia.org/wiki?curid=264863" title="Gaëtan Gatian de Clérambault">
Gaëtan Gatian de Clérambault

Gaëtan Henri Alfred Edouard Léon Marie Gatian de Clérambault (Bourges, 2 juli 1872 – Montrouge, 17 november 1934) was een Franse psychiater, die vooral bekend geworden is door het door hem beschreven syndroom van Clérambault.

Clérambault groeide op in een streng gelovig gezin en viel op de middelbare school op door zijn goede prestaties. Hij bezocht een kunstacademie en studeerde rechten in Parijs alvorens zich toe te leggen op de psychiatrie. Hij promoveerde hierin in 1899.

In maart 1902 werd hij coassistent in de psychiatrische kliniek van de "Préfecture de Police" in Parijs. In 1903 en 1904 werkte hij als arts in Wenen. Daarna keerde hij terug naar de kliniek in Parijs. Hij werkte er vanaf januari 1905 als assistent-arts, vanaf maart 1913 als arts en vanaf maart 1920 tot aan zijn dood als hoofd van de kliniek.

Zijn onderzoek richtte zich onder andere op wanen. In 1921 publiceerde hij hierover de studie "Les Psychoses Passionelles". Een in dit werk beschreven waan van ingebeelde liefde kreeg de naam "syndroom van Clérambault" (en werd later erotomanie genoemd). Ook deed hij onderzoek naar wat hij "automatisme mental" noemde, een waan waarin men gelooft dat de eigen gedachten door anderen worden beheerst. Hierover schreef hij in 1927 het artikel "Syndrome mécanique et conception mécanisiste des psychoses hallucinatoires" ("Annales médico-psychologiques", 85, 398-413). De Rus Viktor Kandinski had ook onderzoek naar deze ziekte gedaan en daarom wordt deze waan het syndroom van Kandinski-Clérambault genoemd.

In de laatste jaren van zijn leven leed Clérambault aan een ernstige ziekte in de ruggengraat. Na een mislukte oogoperatie raakte hij in een depressie. Op 17 november 1934 pleegde hij zelfmoord met een vuurwapen.

Naast zijn werk was Clérambault geïnteresseerd in andere culturen. Hij schilderde (zijn werk is nog in enige musea te zien) en was een verdienstelijk fotograaf.




</doc>
<doc id="264913" url="https://nl.wikipedia.org/wiki?curid=264913" title="Lateralisatie">
Lateralisatie

De lateralisatie is de fase in de neuro-motorische ontwikkeling waarbij de linker- of rechter-hersenhelft zijn dominantie of specialisatie krijgt (zie ook: lichaamsschema en Hemisferische specialisatie).

Vóór de leeftijd van ongeveer zes jaar hanteert het kind beide handen en voeten doorgaans evenwaardig. De bewegingen zijn elkaars spiegelbeeld. Het kind heeft nog geen besef van links en rechts. Vanaf zes jaar treedt de lateralisatie in: er ontwikkelt zich samenwerking tussen beide handen met een zekere "taakverdeling"; de ene hand voert uit, de andere assisteert. De voorkeurhand/-voet gaat steeds meer de handeling uitvoeren. Na de lateralisatiefase is de rechter- of linkerdominantie duidelijk. Hierdoor wordt dus rechtshandigheid of linkshandigheid bepaald. Naar schatting is zo'n 85 tot 90 procent van de mensen rechtshandig. In zeldzame gevallen komt er dubbelhandigheid voor. Dubbelhandige mensen hebben gelijke vaardigheid van beide handen.

Lateralisatie kan ook betrekking hebben op specialisatie van de hersenhelften in specifieke cognitieve taken. Het duidelijkst voorbeeld van een dergelijke specialisatie is taal, die bij de meeste rechtshandigen door de linkerhersenhelft wordt gecontroleerd. Het uiteindelijk patroon van verschillen tussen linker- en rechterhersenhelft dat op volwassen leeftijd wordt bereikt, wordt ook wel lateraliteit genoemd. Ook de rechterhersenhelft kent een zekere mate van specialisatie: deze lijkt bijvoorbeeld meer verbonden met functies als het herkennen van gezichten en muzikaliteit. 

Het tijdstip en de duidelijkheid van de lateralisatie verschillen van persoon tot persoon. Een verlate lateralisatie kan leerproblemen meebrengen, gezien het aanvoelen en begrijpen van de begrippen links en rechts belangrijk zijn in het aanvankelijk lees-, schrijf- en rekenproces. Sommige mensen evolueren niet naar een duidelijke dominantie en blijven ambidexter. 


</doc>
<doc id="265004" url="https://nl.wikipedia.org/wiki?curid=265004" title="Scheerschuim">
Scheerschuim

Scheerschuim is een cosmetisch product dat wordt gebruikt om tijdens het scheren de haren (baard, snor, benen of ander lichaamshaar) zachter en soepeler te maken, zodat het scheren een gladder resultaat geeft.

Tot de ontwikkeling van de spuitbus (rond de jaren 1960) (maar later ook nog) werd meestal gebruikgemaakt van scheerzeep die met een kwast schuimend werd gemaakt, waarna het met de kwast op het gezicht werd aangebracht. Er waren ook varianten zeep die rechtstreeks op de huid konden worden aangebracht.

Scheerschuim wordt dus niet gebruikt voor reiniging van de huid.


</doc>
<doc id="265298" url="https://nl.wikipedia.org/wiki?curid=265298" title="Alfred Tomatis">
Alfred Tomatis

Alfred A. Tomatis (Nice, 1 januari 1920 – Carcassonne, 25 december 2001) was een Franse kno-arts die de Tomatis-luistertherapie heeft ontwikkeld.

Hij heeft de afgelopen vijftig jaar het verband tussen horen, luisteren, de stem, lichaam en geest bestudeerd.


</doc>
<doc id="265327" url="https://nl.wikipedia.org/wiki?curid=265327" title="Anne-Marie Durand-Wever">
Anne-Marie Durand-Wever

Anne-Marie Durand-Wever (Parijs, 30 oktober 1889 - Keulen, 14 september 1970) was een Duits gynaecologe.

Anne-Marie Durand-Wever werd in Parijs geboren uit Duitse ouders. Ze groeide op in de Verenigde Staten waar ze tot haar 10 levensjaar privéonderricht ontving. Daarna studeerde ze aan een Duits-Amerikaanse school in Chicago. Ze studeerde medicijnen aan de Universiteit van Chicago, de Universiteit van Marburg en de Universiteit van München. In 1917 promoveerde ze in de medicijnen en was daarna als vrouwenarts werkzaam.

Na 1920 was mevr. Durand-Wever in diverse vrouwenorganisaties actief en richtte ze de Bond van Vrouwelijke Duitse Artsen in Beieren op. In 1928 richtte ze het eerste huwelijksadviesbureau van Duitsland op en later volgde er een privékliniek in Schönefeld. Na de machtsovername bleef ze als gynaecologe actief, doch werd om haar opvattingen over geboorteregeling door de nazi-autoriteiten tegengewerkt. 

In 1945 werd Durand-Wever voorzitster van de Commissie ter voorbereiding voor de oprichting van een Vrouwenbond en na de oprichting van die vrouwenbond, de Demokratischer Frauenbund Deutschlands (DFD) in 1947, werd ze hier co-voorzitter van, samen met mevr. Emmi Koenen-Damerius. De DFD kwam spoedig in communistisch vaarwater terecht en Durand-Wever, moest als anticommuniste, aftreden als voorzitster. Ze kreeg daarop het erevoorzitterschap van de DFD toebedeeld. In 1949 trad ze terug uit al haar openbare ambten. 

Na de oprichting van de DDR (Duitse Democratische Republiek) in 1949, woonde ze een tijdje in Oost-Duitsland, maar in 1950 ging ze naar West-Berlijn, hier richtte ze een vereniging voor familie planning op en werd ze lid van de West-Berlijnse artsenvereniging.


</doc>
<doc id="265452" url="https://nl.wikipedia.org/wiki?curid=265452" title="Benzocaïne">
Benzocaïne

Benzocaïne is een stof met een pijnstillende werking wanneer aangebracht op de huid. Het is een gewone pijnstiller zonder bijwerkingen voor mensen met hartziektes en andere aandoeningen. Het effect van deze pijnstiller is daarom ook beperkt voor kleine pijnlijke aandoeningen, zoals brandwonden. Een enkele gebruiker van deze pijnstiller kan zwellingen op de huid ervaren. In bepaalde condooms wordt benzocaïne gebruikt om het hoogtepunt uit te stellen.

De stof kan gemaakt worden met water, p-aminobenzoëzuur, ethanol, zwavelzuur en natriumcarbonaat.


</doc>
<doc id="265519" url="https://nl.wikipedia.org/wiki?curid=265519" title="Pericard">
Pericard

Het hartzakje of pericard (lat: Pericardium, 'om het hart heen') is een taai ondoorzichtig vliesachtig zakje in de thorax, waarin het hart zich bevindt. Het pericard ontstaat bij mensen in de vierde week na bevruchting uit het somatisch mesoderm.

Het pericard bestaat uit drie afzonderlijke delen. Als eerste het viscerale pericard - de binnenste, dunne laag van het dubbelvlies, dat direct om het hart zit en ermee vergroeid is. Vervolgens de pericardiale ruimte - de ruimte tussen de twee lagen van het dubbelvlies, die met vloeistof gevuld is. Tot slot het pariëtale pericard - de buitenste laag van het dubbelvlies, die ondoordringbaar en zeer stevig is. De binnenkant van het pariëtale pericard scheidt in de pericardiale ruimte een vloeistof af. Dankzij dit smeermiddel kunnen de twee lagen van het pericard gemakkelijker over elkaar glijden tijdens het pompen van het hart.

Bij openhartchirurgie moet het pericard worden geopend voor men bij het hart kan komen.

De medische betekenis van het hartzakje komt vooral door twee aandoeningen die er mee te maken hebben:



</doc>
<doc id="265597" url="https://nl.wikipedia.org/wiki?curid=265597" title="Erytropoëtische protoporfyrie">
Erytropoëtische protoporfyrie

Erytropoëtische protoporfyrie (afgekort: "EPP") is een genetische, congenitale (aangeboren) stofwisselingsziekte waardoor mensen extreem allergisch reageren op zowel het zichtbare licht van de zon als het onzichtbare Uv-licht, alsook op de meeste vormen van kunstlicht. Bij blootstelling aan licht hoopt de stof protoporfyrine in de huid zich op en ontstaan er ontstekingen in de huid. De huid wordt rood, opgezwollen en zeer pijnlijk. In de volksmond wordt de aandoening ook wel eens de 'vampierenziekte' genoemd.

EPP is een genetische aandoening en kan zowel autosomaal recessief (men krijgt enkel de ziekte als zowel vader én moeder hun afwijkend gen hebben doorgegeven) als autosomaal dominant (één afwijkend gen van vader of moeder volstaat) worden overgeërfd.

Oorzaak van de aandoening is een defect van het enzym ferrochelatase. Dit enzym katalyseert de achtste (en laatste) stap in de keten van reacties bij de biosynthese van haem (een belangrijk onderdeel van hemoglobine), namelijk door de insertie van een ijzerion met protoporfyrine IX. Door een tekort aan ferrochelatase ontstaat er een ophoping van protoporfyrine in het lichaam, met name in de rode bloedcellen, de lever en de huid, waardoor deze laatste overgevoelig wordt voor zonlicht.

Hoewel EPP als een minder ernstige vorm van porfyrie wordt beschouwd (de ziekte is niet onmiddellijk levensbedreigend) en de ernst van de symptomen verschilt van persoon tot persoon kan de pijn soms dagenlang aanhouden. Naast jeuk, pijnlijke zwellingen, koorts, bloeduitstortingen en braakneigingen kan EPP op lange termijn ook leiden tot leverfalen en de vorming van galstenen. Als gevolg van hun sociaal en fysiek isolement krijgen EPP-patiënten vaak te maken met psychische problemen.

Hoewel de aandoening niet te genezen is, is er sinds december 2014 een implantaat op de markt (merknaam Scenesse) waardoor patiënten gemiddeld drie uur per dag in de zon kunnen vertoeven. Het implantaat bestaat uit een solide staafje van 1,7 cm lang en 1,5 mm breed en bevat 16 mg afamelanotide. Het medicijn mag alleen worden voorgeschreven door specialisten in erkende porfyriecentra en mag enkel worden ingebracht door een arts die is geaccrediteerd door de vergunninghouder van het implantaat. 
Om de twee maanden wordt één implantaat toegediend, bij voorkeur voorafgaand aan en tijdens een periode van verhoogde blootstelling aan licht. Het aanbevolen maximale aantal implantaten is vier per jaar. In België wordt de prijs van de medicatie (ongeveer 6000 euro) nog niet terugbetaald door de ziekteverzekering.

Andere maatregelen om de symptomen van lichtblootstelling te reduceren zijn o.m. het dragen van beschermende, lichtdichte kleding of het wisselen van het het dag- en nachtritme. Lichttherapie met ultraviolet B (UVB) kan bijdragen, omdat de dikte van de opperhuid daardoor toeneemt en zichtbaar licht minder diep door de huid dringt. Ook medicatie op basis van beta-caroteen en antihistaminica kunnen soelaas brengen. Er is tevens een op ramen aan te brengen folie op de markt die het uv-licht filtert. Ten slotte kan ook het gebruik van zonnebrandcrèmes met zinkoxide en titaniumdioxide de overgevoeligheid voor licht verminderen.

Glas houdt de langere golflengten van de schadelijke UVA-stralen niet tegen zodat de patiënten geen baat hebben bij vertoeven achter glas. Ook weerkaatst of gefilterd licht, zoals onder een parasol, kan hevige pijn tot gevolg hebben.

In België lijdt naar schatting een veertigtal personen aan EPP. In Nederland komt EPP bij ± 200 mensen voor.




</doc>
<doc id="265676" url="https://nl.wikipedia.org/wiki?curid=265676" title="Alfa 1-antitrypsine">
Alfa 1-antitrypsine

Alfa 1-antitrypsine (A1AT) is een eiwit dat voornamelijk in de lever wordt gesynthetiseerd en vooral de werking van het enzym elastase remt. Elastase breekt elastine af, een belangrijk bestanddeel van bindweefsel.

Alfa-1-antitrypsinedeficiëntie, ofwel een tekort aan alfa-1 antitrypsine (A1AT-deficiëntie) kan tot longemfyseem leiden (beschadiging van de long) en in mindere mate tot levercirrose (schade aan de lever). Onvoldoende remming van elastase in de longen leidt tot een verhoogde afbraak van elastine, dat leidt tot beschadiging van de alveolaire wanden. De leverproblemen ontstaan doordat vanwege een gendefect het niet-functionele A1AT door een spontane polymerisatie in de levercel neerslaat en leverschade geeft. 

Het A1AT-eiwit wordt genetisch gecodeerd door het SERPINA1-gen op chromosoom 14. Door genetische veranderingen in het gen zijn inmiddels meer dan honderd varianten bekend. Deze varianten worden aangeduid naar hun elektroforetische mobiliteit: F (fast), M (medium), S (slow), Z (very slow). Soms komt er helemaal geen eiwit tot expressie en wordt de Null-variant genoemd. Alleen de ZZ-, SS- en Null-Nullvarianten (één gen geërfd van vader en één van moeder) geven aanleiding tot een ernstige klinische manifestatie. Deze varianten, maar ook hun concentratie, kunnen gemeten worden in een klinisch chemisch laboratorium in het ziekenhuis.

Roken verhoogt in dragers van A1AT-varianten de vorming van longemfyseem aanzienlijk. Nicotine verlaagt de A1AT-activiteit en verhoogt de afgifte van elastase in de longen (door leukocyten). De longen worden bovendien geprikkeld zodat ook nog eens meer leukocyten worden aangetrokken naar de longen. Rokers met A1AT-deficiëntie krijgen daardoor meestal al voor hun veertigste levensjaar klachten, terwijl de verschijnselen bij niet-rokers zich pas na hun vijftigste openbaren.

A1AT is een acutefase-eiwit, dat betekent dat het eiwit meer aangemaakt wordt als er in het lichaam een infectie gaande is. De uitslag van A1AT-concentratie moet daarom beoordeeld worden in het licht van ontstekingsparameters (CRP).



</doc>
<doc id="265873" url="https://nl.wikipedia.org/wiki?curid=265873" title="Histoloog">
Histoloog

Een histoloog is een bioloog die bouw en functie van weefsels van organismen bestudeert of een medisch specialist die de pathologie van alleen menselijke weefsels bestudeert. Een weefsel is een groepje cellen die dezelfde vorm en functie hebben.

Bekende histologen:


</doc>
<doc id="265874" url="https://nl.wikipedia.org/wiki?curid=265874" title="Ziekenhuisbacterie">
Ziekenhuisbacterie

De ziekenhuisbacterie, ook wel superbacterie (Eng. "Superbug") genoemd, is een informele verzamelnaam voor bacteriën die resistent zijn geworden voor (bijna) alle soorten antibiotica. Het gaat om mutanten van bestaande bacteriën die door natuurlijke selectie na verloop van tijd, door overmatig of ondoordacht gebruik van bepaalde antibiotica een hoge mate van immuniteit hebben ontwikkeld. Dit komt voor niet alleen in de gezondheidszorg maar ook in de veeteelt. Veel van deze bacteriën produceren het NDM-1, ESBL of carbapenemase-enzym dat door hydrolyse de werking van de antibiotica neutraliseert.

Eén van de bekendste ziekenhuisbacteriën is Meticilline-resistente "Staphylococcus aureus" of MRSA, die aanvankelijk, ondanks alle maatregelen voor een goede hygiëne enkel in ziekenhuizen voorkwam. Omstreeks 1993 werd volgens het universitaire kinderziekenhuis van Chicago voor het eerst een MRSA variant buiten het ziekenhuis aangetroffen. Wanneer niet enkel bacteriën maar ook andere resistente pathogene micro-organismen zoals virussen, schimmels en parasieten worden aangeduid spreekt men van Bijzonder Resistente Micro-Organismen of BRMO.


Betere hygiëne in de ziekenhuizen en het wijzigen van het voorschrijfgedrag van artsen behoren tot de topprioriteiten in de strijd tegen de superbacterie. Sinds 2006 zijn antibiotica in het veevoer binnen de Europese Unie verboden. Experimenten in de veeteelt hebben ook aangetoond dat dieren die meer ruimte krijgen minder stressgevoelig zijn en bijgevolg minder vatbaar voor ziektes.
Voor het bestrijden van de superbacterie werden de laatste jaren een aantal alternatieven voor antibiotica ontwikkeld, zoals:


</doc>
<doc id="266278" url="https://nl.wikipedia.org/wiki?curid=266278" title="Bloeding">
Bloeding

Een bloeding (medische term: hemorragie) is een beschadiging van de bloedvaten, waardoor bloed buiten het vaatbed treedt. Dit leidt dan tot bloedverlies. 




Bij afwijkingen in de bloedstolling kunnen relatief kleine verwondingen lang blijven bloeden en daardoor tot groot bloedverlies leiden.


Een plotselinge ernstige bloeding kan leiden tot shock en tot de dood door verbloeding. Snel medisch ingrijpen is noodzakelijk. Langdurig, ook gering, bloedverlies leidt meestal tot bloedarmoede doordat de ijzervoorraad van het lichaam opraakt zodat er geen nieuwe bloedkleurstof kan worden aangemaakt.


</doc>
<doc id="266380" url="https://nl.wikipedia.org/wiki?curid=266380" title="Tramadol">
Tramadol

Tramadol is een morfine-achtige pijnstiller die tot de opioïden gerekend wordt.
Tramadol valt niet onder de Opiumwet, in tegenstelling tot de iets zwaardere opiaten/opioïden als onder meer morfine en methadon.

Tramadol wordt gebruikt als pijnstiller (analgeticum) bij matige tot ernstige pijn en als hoestprikkel-onderdrukker (antitussivum). Het is uitsluitend op recept verkrijgbaar.

Tramadol behoort tot de synthetische opioïden en is een zwakke agonist voor alle opioïdreceptoren met een voorkeur voor μ-receptoren. Daarnaast remt tramadol de heropname van noradrenaline en serotonine, hetgeen dit middel bijzonder geschikt maakt voor de behandeling van neuropathische pijn, waarvoor het overigens niet geregistreerd is. Voor de behandeling van acute pijn verdienen eerst paracetamol gevolgd door eventueel NSAID's de voorkeur. Een voordeel van tramadol ten opzichte van andere opioïden is dat het in lage doseringen nauwelijks een remmend effect heeft op de ademhaling.

Het is te verkrijgen als bruistablet, (retard)tablet, suppo (zetpil), capsules, druppels, injectie-/infuusvloeistof en als kant-en-klare 100 mg injectie. Tramadol is een relatief goedkoop geneesmiddel.

Na langdurig gebruik van elk opioïd treedt tolerantie op; na verloop van tijd is een hogere dosis nodig om het gewenste effect (meestal pijnstilling) te bereiken dan in het begin. Bij het staken van het gebruik van elk opioïd treden ontwenningsverschijnselen op. Nadat iemand eenmaal is 'afgekickt' is de tolerantie weer verdwenen, dus bij een eventueel volgende keer kan weer met de normale startdosis worden begonnen. Tramadol is trager en minder sterk werkzaam dan morfine waardoor het niet zo interessant is voor drugsgebruikers. Psychische verslaving aan een opioïd bij pijnpatiënten komt überhaupt slechts zeer zelden voor. Desondanks wordt ex-drugsverslaafden afgeraden dit middel te gebruiken.

Tramadol is niet geschikt om zwaardere opiaten, zoals heroïne, te vervangen en/of af te bouwen, zoals met methadon.

Veelal wordt bij pijnbestrijding gewerkt volgens de WHO-pijnladder.

Bij chronische pijnklachten worden pijnstillers vaak gecombineerd met een adjuvans als amitriptyline (een TCA) of carbamazepine (een anti-epilepticum); stoffen die sterk werken op het centrale zenuwstelsel.

Tramadol wordt in de huisartsenpraktijk dikwijls gebruikt bij chronische neuropathische pijn, die met NSAID's niet erg goed te bestrijden is.

Bij het uitvallen van Contador in de Tour de France van 2014 kwam tramadol om de hoek kijken als een pijnstiller die ook de geest berooft van een gezonde kijk op de lichamelijke conditie.

Deze opioïden als tramadol kennen veel bijwerkingen. De meeste bijwerkingen bij opioïdgebruik zijn het sterkst in de eerste week en verdwijnen geleidelijk in de loop van de tijd. Misselijkheid, obstipatie, draaiduizeligheid (vertigo), overmatig zweten en sufheid (sedatie) komen vaak voor. Soms kunnen wanen of hallucinaties voorkomen. Het is de kunst om zo te doseren dat een goede balans wordt bereikt tussen pijnstilling en bijwerkingen, met in het achterhoofd de te verwachten opbouw van tolerantie. Ter indicatie: de startdosering ligt afhankelijk van de ernst van de pijn en het lichaamsgewicht meestal tussen de 50 en 100 milligram.

De registratietekst waarschuwt expliciet inzake de beïnvloeding van de rijvaardigheid en het vermogen om machines te bedienen.

Minder vaak optredende bijwerkingen zijn onder andere: stemmingsverandering (meestal vrolijk (euforie), soms neerslachtig (dysforie), vermoeidheid, hypotensie, plasproblemen, anorexie (gebrek aan eetlust), convulsies, ademdepressie, allergische reacties en slapeloosheid. Ook komt soms een combinatie van slapeloosheid en vermoeidheid voor, men is erg moe maar onrustig en kan niet inslapen. Soms spelen andere sederende middelen hierbij een rol.

Mensen met epilepsie hebben kans op een toename van het aantal aanvallen.

Tramadol wordt afgebroken in de lever; de afbraakproducten verlaten het lichaam met de urine (dus via de nieren). De halveringstijd is ongeveer 6 uur; deze kan bij ouderen en leverpatiënten tot 40% verlengd zijn - dan moet de dosis navenant worden verlaagd. Metabolisering in de lever door CYP2D6 leidt onder andere tot de actieve metaboliet O-desmethyltramadol.

Tramadol heeft een gemiddelde werking van 12 tot 24 uur bij capsules of tabletten met gereguleerde afgifte (time-released/retard). De bruistabletten en de capsules zonder gereguleerde afgifte werken 4 tot 7 uur. Gelijktijdig gebruik van MAO-remmers is gevaarlijk. In combinatie met andere op het centrale zenuwstelsel inwerkende middelen (zoals diazepam of ethanol) kunnen de sederende werking van Tramadol en het andere middel elkaar versterken. Het is zeker in het begin beter om geen auto te besturen of te werken met gevaarlijke machines tijdens het gebruik van opioïden.

Tramadol is niet geschikt voor patiënten met ernstige lever- of nierinsufficiëntie. Terughoudendheid is geboden bij COPD, astma, shock, hersenletsel, en in combinatie met middelen die de ademreserve verminderen (sedativa bijvoorbeeld). In doses > 200mg is de bruistablet (hulpstoffen) gevaarlijk voor PKU-patiënten.

Het gebruik bij kinderen onder de 12 jaar wordt sterk afgeraden.

Over de effecten van gebruik tijdens de zwangerschap is onvoldoende bekend. Tramadol passeert de placenta en komt dus ook in het bloed van de foetus terecht. Er zijn geen aanwijzingen voor schadelijkheid gezien bij dierproeven. Toch is voorzichtigheid geboden, vooral tegen het einde van de zwangerschap, vanwege het risico op ademdepressie bij de pasgeborene. Een geringe hoeveelheid tramadol komt terecht in de moedermelk.

Tramadol is sinds 1977 internationaal onder tal van namen op de markt gebracht. In Europa gebruikte merknamen zijn Adolonta, Anodol, Boldol, Contramal, Crispin, Dolol, Dolpar, Dolzam, Dromadol, Ixprim, Lumidol, Mandolgin, Nobligan, Siverol, Tiparol, Topalgic, Tradolan, Tradonal, Tradnol, Tradolie, Tralgit, Tramacet, Tramadin, Tramake, Tramagetic, Tramal, Tramalgic, Tramundal, Trodon, Ultracet, Ultram, Zaldiar, Zamadol, Zydol, Zytram en Zytrim. In andere werelddelen worden vaak weer andere namen gebruikt.
Deze wildgroei in handelsnamen komt doordat het door Grünenthal als Tramal gepatenteerde middel in licentie wordt geproduceerd door zeer veel verschillende fabrikanten die zich van elkaar willen onderscheiden. Let wel: de werkzame stof en de effectiviteit is steeds exact hetzelfde. In Nederland is de prijs van de generieke producten tramadol nog maar een fractie van die van het origineel.

Ademhalingsdepressie bij een overdosis tramadol kan worden bestreden met een injectie naloxon. Diazepam kan worden aangewend bij convulsies na een overdosis.


</doc>
<doc id="267001" url="https://nl.wikipedia.org/wiki?curid=267001" title="Biologische beschikbaarheid">
Biologische beschikbaarheid

Biologische beschikbaarheid, vaak afgekort tot biobeschikbaarheid, is een farmaceutische term die aangeeft in welke mate de werkzame stoffen van een geneesmiddel beschikbaar komen op de bedoelde plek. 

Meestal wordt dit als volgt gedefinieerd:De "biologische beschikbaarheid" is de fractie van de dosis van een geneeskrachtige stof die onveranderd in de algemene circulatie (voorbij het poortaderstelsel en de lever) terechtkomt ten opzichte van de intraveneuze toediening en de snelheid waarmee dit gebeurt.

De hoogte van de biologische beschikbaarheid van een geneesmiddel is afhankelijk van het soort medicijn, de bereiding, het metabolisme van de patiënt en de toedieningsvorm. De biologische beschikbaarheid kan onder andere afnemen door een inefficiënte wijze van inname, wisselwerking met voedsel, voortijdige uitscheiding via het maag-darmkanaal of afbraak door de lever.
Geneesmiddelen die intraveneus worden toegediend hebben per definitie een biologische beschikbaarheid van 100%.


</doc>
<doc id="267040" url="https://nl.wikipedia.org/wiki?curid=267040" title="Injectie (geneeskunde)">
Injectie (geneeskunde)

Een injectie (populaire benaming: prik) is een toedieningsvorm van medicamenten met behulp van een injectiespuit.

De meest voorkomende manieren zijn:

Daarnaast zijn er nog andere vormen van injecties:



</doc>
<doc id="267048" url="https://nl.wikipedia.org/wiki?curid=267048" title="Injectiespuit">
Injectiespuit

Een injectiespuit is een medisch instrument dat bestaat uit een kunststof of glazen cilinder met aan de ene kant een bevestigingsplaats voor een injectienaald en aan de andere zijde een goed aansluitende plunjer in een omhulsel om de injectievloeistof op te zuigen vanuit een canule of anderszins. De vloeistof kan vervolgens in het lichaam worden geïnjecteerd.

Injectiespuiten zijn verkrijgbaar met twee typen aansluitingen voor een naald, Luer-Lock en Luer-Slip.

Injectiespuiten bestaan in een aantal maten.


</doc>
<doc id="267050" url="https://nl.wikipedia.org/wiki?curid=267050" title="Theobromine">
Theobromine

Theobromine is een bittersmakend alkaloïde behorend tot de methylxanthinefamilie, waartoe ook theofylline en cafeïne behoren. De naam is afkomstig van "Theobroma", het geslacht van de cacaoboom (wat zelf afkomstig is uit het Grieks: "theos" (God) en "broma" (spijs), oftewel "godenspijs"), en het achtervoegsel "-ine" dat typisch voor alkaloïden gebruikt wordt.

Theobromine werd in 1878 voor het eerst geïsoleerd uit de zaden van de cacaoboom. Kort daarna is het voor het eerst gesynthetiseerd door Hermann Emil Fischer.

Theobromine werkt op hoe iemand zich voelt. Als geneesmiddel wordt het gebruikt als diureticum, als vaatverwijder en als middel dat inwerkt op de hartspier.

Theobromine is een primair alkaloïde, dat voorkomt in cacao en chocolade. De hoeveelheid theobromine in chocolade is ook bij grote chocolaconsumptie veilig voor de mens, maar kan dodelijk zijn voor dieren zoals honden, katten, paarden en fretten, omdat ze theobromine langzamer afbreken. De hoeveelheid theobromine in een purechocoladereep van 200 gram is voldoende om een labrador te doden. De enige oplossing voor een theobrominevergiftiging is het spoelen van de maag voordat een dodelijke dosis in het lichaam is opgenomen; er bestaat namelijk geen tegengif tegen deze stof die bij honden de hartspieren verlamt.

Wetenschappers hebben ontdekt dat theobromine een groter effect tegen hoest heeft dan codeïne door het onderdrukken van de activiteit van de nervus vagus.

De ATC-code's van theobromine zijn C03BD01 en R03DA07.


</doc>
<doc id="267101" url="https://nl.wikipedia.org/wiki?curid=267101" title="Intuïtie">
Intuïtie

Intuïtie kan worden omschreven als een "ingeving", een vorm van "direct weten", zonder dat men dit beredeneerd heeft.

Intuïtie wordt in de gangbare definities omschreven in termen van zowel een functie of proces, als de inhoud of het product van een functie of proces. Zo geeft de Webster dictionary de volgende definities:

In de filosofie wordt het begrip intuïtie gebruikt als aanduiding van pure, directe kennis die niet uit eerdere kennis kan worden afgeleid (zie ook Henri Bergson). Het begrip intuïtie speelt ook een rol in de persoonlijkheidstheorie van Carl Gustav Jung en newage-stromingen.

Bij de theosofie leert men dat de intuïtie een hoger aspect is van het denkvermogen (manas) dat een zintuig is voor gedachten van edele aard. Het wordt geïnspireerd door de wijsheid (Buddhi). Het is in zekere zin superieur aan het het stoffelijke verstand (de ratio), dat tijd-ruimtelijk procesmatig denkt en onvoldoende geoefend, meestal fouten maakt. Temeer daar de mens tegenwoordig bij het denken hoofdzakelijk door de begeerte (Kama) wordt beïnvloed. De intuïtie is boven-rationeel en correct. Na de ervaring van een intuïtie kan men met het verstand (het lagere manas) een rationele duiding geven van het inzicht dat verkregen is. Zoals een wetenschapper die een nieuw inzicht heeft "gezien" daarna de grondslag kan leggen voor een nieuwe rationele theorie. De intuïtie dient niet verward te worden met het gevoel (instinct), dat hoewel in wezen correct, bij de mens negatief wordt beïnvloed door zijn denken (lagere manas). Vele zogenaamde helderzienden maken gebruik van instincten in plaats van intuïtie, het is volgens de theosofie een soort atavisme.

Binnen de Integratieve Psychologie wordt Intuïtie gedefinieerd als de resultante van zintuiglijke waarneming vanuit het nu, gecombineerd met cognities en ervaring. Omdat de mens voortdurend ontwikkelt, is er ook een ontwikkeling waarneembaar in intuïtieve reacties op waarnemingen.

Gezien bovenstaande verschillende definities zal onderstaande geïnterpreteerd moeten worden naar de visie waaruit deze is voortgekomen.

Intuïtie wordt in de psychologie ook wel omschreven als impliciete ingevingen, als gevolg van bepaalde gedachtegangen en waarnemingen. Dit in tegenstelling tot het bewuste of expliciete kennen en waarnemen. Mogelijk helpen intuïtieve ingevingen de mens om in complexe situaties een beslissing te nemen. Dit komt onder andere omdat er hierbij in mindere mate een beroep wordt gedaan op de beperkte capaciteit van onze hersenen. Intuïtieve ingevingen hoeven echter niet altijd tot de juiste beslissingen te leiden.

Intuïtie is er niet vanzelf, maar moet worden gevormd. Anders gezegd: het kan worden opgevat als een vorm van automatische en onbewuste verwerking van informatie die is aangeleerd. Naar dit verschijnsel is vooral in de experimentele psychologie veel onderzoek gedaan. Complexe vaardigheden zoals schaken en alledaagse activiteiten als fietsen, leren lezen en autorijden vragen aanvankelijk veel inspanning en concentratie. Zij 'vragen' naar men aanneemt vooral bij onervaren mensen veel hersencapaciteit. Ervaren schaakspelers en automobilisten handelen daarentegen snel en intuïtief, dat wil zeggen zonder er bij na te denken. Zo liet onderzoek van onder anderen Chris Chabris zien dat ervaren schakers hebben geleerd groepen te vormen van stukken en zetten, in plaats van alle stukken of zetten stuk voor stuk te overdenken. Veel van dit impliciete gedrag kan door oefening worden aangeleerd. Het bewust gecontroleerde of expliciete gedrag fungeert daarbij als een voorstadium, of eerste fase waarbij alle individuele stapjes worden doorlopen en uitgeprobeerd. In de tweede fase 'slijt' dit patroon van denken als het ware geleidelijk in.

Vermoedelijk treedt tijdens het leer- of oefenproces ook een verandering op in het patroon van hersenactiviteit. Zo lijkt in de vroege leerfase, dus bij bewuste verwerking van informatie, sprake te zijn van een betrokkenheid van de linkerhersenhelft en de prefrontale cortex. Deze gebieden sturen vooral het bewuste, 'nadenk gedrag' aan. Later, dus bij vorming van meer automatische of onbewuste vormen van gedrag, lijkt er een verschuiving in dit patroon op te treden, waarbij de rechterhersenhelft "meer" activiteit, en de prefrontale hersenen "minder" activiteit laten zien.

Intuïtie wordt soms ook omschreven als een andere vorm van denken of handelen, waarbij het gevoel mede bepalend is voor het verloop. Dit aspect is vooral door de neuroloog Antonio Damasio benadrukt in zijn somatische-stempelhypothese. In zijn visie is het zo dat bij het nemen van moeilijke beslissingen het gevoel, en de signalen van ons lichaam die door dit gevoel worden opgeroepen, kunnen helpen om de 'knoop door te hakken'.

Intuïtie speelt niet alleen bij het denken of nemen van beslissingen, maar ook bij kunstuitingen een rol. Vaak wordt van kunstenaars gezegd dat zij bij hun werk, bijvoorbeeld bij het maken van schilderijen, beeldhouwwerken, poëzie en romans, intuïtief te werk gaan.

Intuïties kunnen, zoals hierboven aangegeven, berusten op inzichten die via ervaring zijn verkregen. In deze zin hebben zij een nuttige functie in het sturen van ons gedrag in complexe situaties, of bij complexe vaardigheden. Intuïtieve ingevingen leiden echter niet altijd tot juiste beslissingen. Dit geldt in het bijzonder voor ingevingen waarbij het gevoel overheerst. Zo kan bijvoorbeeld impulsief gedrag soms leiden tot verkeerde keuzes of beslissingen, omdat men niet alle aspecten van een situatie heeft doordacht. Intuïtie kan ook een rol spelen bij ons geheugen. Men spreekt dan van impliciet geheugen. Soms denken mensen zeker te weten dat zij iets of iemand eerder hebben gezien, of dat zij iets hebben meegemaakt. Deze herinneringen blijken echter niet altijd met de realiteit overeen te stemmen. Dit verschijnsel kan onder andere leiden tot onbetrouwbare getuigenverklaringen.

Het volgen van intuïtieve ingevingen is (volgens de plausibiliteitsmethode) een onbewust proces (denk maar aan het besturen van een motorvoertuig) dat gecorrigeerd kan worden door rationeel denken. Albert Einstein schijnt hierover gezegd te hebben: 'De intuïtie is een Godsgeschenk, de ratio een dienaar; ergens in de tijd zijn we de dienaar gaan aanbidden en het geschenk vergeten'.

Niet alle intuïtieve responsen van onze hersenen kunnen worden verklaard omdat er geen totaal inzicht bestaat over de registratie van de zintuiglijke waarneming, noch over het totaal van cognities en opgedane ervaringen. Als zodanig is het logisch gevolg dat het vrijwel onmogelijk is om te duiden of de intuïtie altijd klopt. Volgen we de definitie van de Integratieve Psychologie, dan is het plausibel dat de intuïtie van de ontwikkelde (oudere, meer ervaren, meer belezen) mens minder fouten maakt.

In wetenschappelijke kringen wordt steeds meer onderzoek gedaan naar (on)bewuste keuzeprocessen en intuïtie. Onderzoekers die zich daarmee bezighouden zijn onder andere Ap Dijksterhuis en John A Bargh.


</doc>
<doc id="267467" url="https://nl.wikipedia.org/wiki?curid=267467" title="Monocle">
Monocle

Een monocle of oogglas is een halve bril, dat wil zeggen, een bril bestaande uit één glas en bedoeld voor één oog.

Een monocle functioneert op dezelfde wijze als een bril, met het verschil dat ze niet op de neus wordt geplaatst en ook niet achter het oor wordt gehaakt. In feite bestaat een monocle uit een rond glas, dat afgestemd is op de noden van de slechtziende en waarrond een ring zit. Aan die ring is een touwtje bevestigd, dat men ofwel rond de nek kan hangen, ofwel ergens anders aan de kledij kan vasthaken, zodat de monocle in geval van loskomen niet op de grond terechtkomt. Men klemt de monocle tussen het jukbeen en de wenkbrauw.

De monocle is sinds medio twintigste eeuw uit de mode geraakt; mensen die slechts aan één oog problemen hebben, verkiezen veelal toch een bril te dragen, waarvan dan slechts één glas werkzaam is. Misschien is de aristocratische connotatie die met het oogglas verbonden is een van de redenen voor het uit zwang geraken — dit verklaart echter niet waarom de monocle niet populair is onder snobs, of in omstandigheden waarin uiterlijk vertoon gewenst zou zijn. Vermoedelijk wordt de monocle als minder gebruiksvriendelijk dan de bril ervaren.

De bekendste monocledrager aller tijden en tevens de eerste persoon van wie we weten dat hij een soort monocle gebruikte, is wellicht Nero Claudius Caesar Augustus Germanicus (beter bekend als keizer Nero), die door een smaragd keek om de gladiatorengevechten te kunnen zien.
Heden ten dage zijn bekende monocledragers zeldzaam; tot het begin van de 21e eeuw was Baron van Neemweggen in de TV-kinderserie van Bassie en Adriaan wellicht een van de bekendere dragers. Andere uitzonderingen zijn de Britse astronoom en televisievedette Sir Patrick Moore, de voormalige bokser Chris Eubank en de Penguin uit de Batmanserie van DC comics.

De monocle is tevens de naam van een vlek rondom het oog van een hond.


</doc>
<doc id="267469" url="https://nl.wikipedia.org/wiki?curid=267469" title="Jukbeen">
Jukbeen

Het jukbeen of os zygomaticum is een gepaard bot dat deel uitmaakt van de schedel. Het bevindt zich aan de voorkant van het hoofd, bovenaan de wang en maakt deel uit van de oogkas en van de wand van de neusholte. De plaatsing en vorm van de jukbeenderen is van grote invloed op de aanblik van het gezicht.


</doc>
<doc id="267497" url="https://nl.wikipedia.org/wiki?curid=267497" title="Voetfetisjisme">
Voetfetisjisme

Voetfetisjisme is een seksueel fetisjisme. Liefhebbers van voeten kunnen een voorkeur hebben voor de blote voet, maar ook voor voeten in pantykousen, in sokken, in (sport)schoenen of laarzen (al dan niet met panty's of sokken daarin). De ene fetisjist heeft meer belangstelling voor de onderkant van de voet (de voetzool), de andere voor de tenen, en weer een andere voor de boog aan de binnenzijde van de voet.

Er zijn verschillende vormen van deze 'fetisj':

In de meeste gevallen gaat het bij voetfetisjisme over de belangstelling van mannen voor vrouwenvoeten. Soms zijn ook vrouwen in vrouwenvoeten geïnteresseerd, en ook mannen in mannenvoeten. Vrouwen die voor mannenvoeten belangstelling hebben komen maar zelden voor.

Voetfetisjisme lijkt een relatie te hebben met masochisme, met onderdanig gedrag, vernedering, hoewel we dit ook kunnen onderverdelen in een specifieke vorm. De fetisjist plaatst zich letterlijk aan de voet van de partner, aanbidt datgene wat in de regel als onfris, laag bij de grond wordt gezien. Het benaderen van de voet is 'not done', en daarom voor sommigen juist heel spannend. Voetfetisjisme kan al heel vroeg in de jeugd ontstaan, als onderdeel van de eerste ontluikende seksualiteit.

Een mogelijke verklaring voor de fetisj vond de Amerikaanse neuroloog Vilayanur Ramachandran in de positie van de voeten en de genitalia op de somatosensibele homunculus.

Factoren voor de seksuele beleving kunnen zijn o.a. de vorm van de voet (grootte, elegantie, zachtheid, wel of niet gelakte teennagels) de geur van de voet, waarbij iedere fetisjist zijn eigen voorkeuren heeft.


</doc>
<doc id="267578" url="https://nl.wikipedia.org/wiki?curid=267578" title="Maagzweer">
Maagzweer

Een maagzweer (Latijn: ulcus ventriculi of ulcus pepticum) is een zweer in de maagwand. Het slijmvlies is beschadigd en door de inwerking van maagzuur, verterende enzymen en soms ook van de bacterie "Helicobacter pylori", geneest deze wond slecht.

Prikkelende stoffen zoals pijnstillers (NSAID's) en alcohol kunnen een rol spelen in het ontstaan. De combinatie met bloedverdunners of prednisolon vergroot het risico op verergering van de zweer of bloedingen. In normale situaties is de maagwand door het beschermende maagslijmvlies hiertegen bestand. Ook roken en het nuttigen van weinig fruit wordt geassocieerd met een verhoogde kans op het ontstaan van maagzweren. Een vaak gehoorde opvatting is dat een maagzweer het gevolg is van stress, maar dit is niet aangetoond. In het onderzoek van Fuller-Thomson, Bottoms, Brennenstuhl, en Hurd (2011) is wel een verband aangetoond tussen de aanwezigheid van een maagzweer en mishandeling in de jeugd.

Behalve pijn komen als klachten voor:

Lijders aan een zweer kunnen bepaalde stoffen, zoals alcohol, koffie en scherpe kruiden vaak slecht verdragen.

Vroeger werd een maagzweer met langdurige papdiëten en diverse typen maagoperaties (Billroth I en II, hoog-selectieve vagotomie) behandeld. Sinds de jaren tachtig van de vorige eeuw is er echter een aantal medicamenten ontwikkeld, aanvankelijk de H2-antagonisten cimetidine en ranitidine, later de nog effectievere protonpompremmers zoals omeprazol en pantozol, die een ware revolutie teweegbrachten in de behandeling van de maagzuurgerelateerde aandoeningen. Door deze medicamenten slaat de balans tussen verdere aantasting van de maagwand en de natuurlijke genezingstendens vaak snel naar de goede kant door. Maagoperaties zijn tegenwoordig hoogst zeldzaam.

Als bij een aangetoonde maagzweer tevens sprake is van een infectie met de bacterie "H. pylori" kan men deze bacterie meestal in de maag uitroeien met de zogenaamde tripeltherapie: 1 week lang een maagzuurremmer en twee verschillende antibiotica slikken. Meestal is de patiënt dan permanent genezen.

Een ernstige complicatie, die vroeger wel maar tegenwoordig nauwelijks meer wordt gezien is het doorbreken ('perforeren') naar de buikholte, wat een buikvliesontsteking (peritonitis) kan veroorzaken.
Een andere complicatie is maagkanker, hoewel ook daarop de kans klein is. Er zijn aanwijzingen dat de helicobacter pylori in die gevallen verantwoordelijk is.
Als de patiënt een hogere leeftijd heeft dan 45 jaar, wordt vaak gastroscopie uitgevoerd. Dat gebeurt zeker als de klachten niet afnemen na medicinale behandeling.

Bij verschillende andere aandoeningen lijken de klachten sterk op die van de maagzweer: refluxklachten (bijvoorbeeld ten gevolge van een hernia diaphragmatica) en de zweer van de dunne darm. Zweren kunnen namelijk ook optreden in de twaalfvingerige darm, het stukje dunne darm net na de maag, en heten dan ulcus duodeni. De behandeling met zuurremmers is meestal succesvol.


</doc>
<doc id="267687" url="https://nl.wikipedia.org/wiki?curid=267687" title="Crossbril">
Crossbril

Een Crossbril is een stofbril die bij motorcross en enduro wordt gebruikt. 

De stofbril moet de rijders niet alleen beschermen tegen opwaaiend stof, maar ook tegen steenslag. Daarom moet het glas bijzonder sterk zijn. De stofbril vervuilt met name bij regen (modder) erg snel. Daarom wordt hij voorzien van een Roll off Dit is een opgerolde plastic strook die over de crossbril wordt gemonteerd. Via een klein touwtje kan steeds een schoon stuk plastic over de bril worden getrokken. Zie ook Tear off.

Voor brildragers zijn er speciale stofbrillen, maar deze kunnen ook een Flip up gebruiken Dit is een opklapbaar helmvizier voor crosshelmen. 


</doc>
<doc id="267756" url="https://nl.wikipedia.org/wiki?curid=267756" title="Viktor Kandinski">
Viktor Kandinski

Viktor Chrisanvovitsj Kandinski (Russisch: Виктор Хрисанфович Кандинский) (Biankin, 24 maart 1849 – Sint-Petersburg, 15 juli 1889) was een Russische psychiater en filosoof, die wordt beschouwd als een van de grondleggers van de Russische psychiatrie. Hij was een oom van de expressionistische schilder Wassili Kandinski.

Na zijn jeugd in Siberië doorgebracht te hebben, vertrok hij naar Moskou om medicijnen te studeren. Na zijn studie trad hij in dienst bij een Moskous ziekenhuis.

Tijdens de Russisch-Turkse Oorlog was hij arts bij de Russische marine. In deze periode ontwikkelde hij een vorm van stemmingsstoornis. Hij onderzocht zijn eigen hallucinaties nauwkeurig en kwam tot een beschrijving van wat hij "mentaal automatisme" noemde. De aandoening werd later het syndroom van Kandinski-Clérambault genoemd naar Kandinski en zijn Franse collega Gaëtan Gatian de Clérambault.

Na zijn herstel ging Kandinski werken in Sint-Petersburg en publiceerde een groot aantal filosofische en medische artikelen. De bekendste zijn "Modern Monisme" (1881) en "Over Pseudohallucinaties" (1885). In 1887 werd hij gekozen tot secretaris-generaal van het eerste Congres van Russische Psychiaters.

Aan het einde van zijn leven raakte Kandinski in een ernstige depressie. In 1889 diende hij zichzelf als medisch experiment een grote dosis morfine toe, die fataal bleek te zijn.

Na zijn dood publiceerde zijn weduwe nog een studie van Kandinski over mentaal automatisme, die grotendeels was gebaseerd op analyse van Kandinski's eigen geestelijke processen.


</doc>
<doc id="267808" url="https://nl.wikipedia.org/wiki?curid=267808" title="Monilia-rot">
Monilia-rot

Monilia-rot is een schimmelziekte die voorkomt bij vruchtbomen, zoals appel, peer, pruim en kers. Vooral bij kersen kan veel tak- en bloesemsterfte optreden.

De vroegste beschrijving stamt uit 1796 en is gedaan door Persoon, die het conidiën-stadium beschreef en de naam "Torula fructigena" aan de schimmel gaf. Later is de Latijnse naam enkele keren gewijzigd en is nu "Monilinia fructigena".

Aangetaste appelvruchten verkleuren eerst bruin, waarna er meestal concentrische ringen van geelbruine sporenhoopjes ontstaan. In een jong stadium aangetaste vruchten kunnen verdrogen tot mummies en aan de boom blijven hangen. Ook kunnen glanzend zwarte vruchten ontstaan.

De schimmel kan zowel twijgen, bloemknoppen als vruchten aantasten en overwintert in bloemknoppen, twijgen en afgevallen vruchten.

In de beroepsteelt wordt een chemische bestrijding uitgevoerd in het schuivingsstadium van de knoppen en tijdens de hoofdbloei.

De schimmelziekte is zeer besmettelijk. Al het aangetaste fruit dient te worden verbrand en de handen moeten goed worden gewassen nadat besmet fruit is aangeraakt.

Er worden meerdere Moniliasoorten onderscheiden o.a.:



</doc>
<doc id="268282" url="https://nl.wikipedia.org/wiki?curid=268282" title="Barry Marshall">
Barry Marshall

Barry James Marshall (Kalgoorlie, 30 september 1951) is een Australische arts. Hij is werkzaam als onderzoeker en hoogleraar klinische microbiologie aan de Universiteit van West-Australië.

Samen met Robin Warren ontdekte hij in 1982 dat de bacterie "Helicobacter pylori" de veroorzaker is van maagzweren. Om te bewijzen dat deze bacterie uit de maag komt, besloot hij in 1984 zichzelf ermee te infecteren. In 2005 ontvingen de onderzoekers gezamenlijk de Nobelprijs voor de Fysiologie of Geneeskunde voor deze ontdekking.

Marshall werd geboren in Kaloorlie als oudste van de vier kinderen van de loodgieter Robert Marshall. Hij groeide op in Kalgoorlie en Carnarvon voordat hij met zijn familie op achtjarige leeftijd naar Perth verhuisde. Na het Newman College in Churchlands ging hij geneeskunde studeren aan de Universiteit van West-Australië, waar hij in 1974 zijn "Bachelor of Medicine and Surgery" behaalde. Hiervoor, in 1972, huwde hij Adrienne met wie hij vier kinderen heeft.

In 1979 werd Marshall aangesteld als specialist in opleiding aan het Royal Perth Hospital. Daar ontmoette hij in 1981 Robin Warren tijdens een interne geneeskundige training. Samen besloten ze onderzoek te doen naar de aanwezigheid van spiraalvormige bacteriën in de maag in relatie tot maagzweren. Een jaar later slaagden ze erin om de "Helicobacter pylori" te kweken uit weefselmonsters die met een biopsie waren weggenomen uit de maag van patiënten en ontwikkelden ze hun hypothese van de bacterie-oorzaak van maagzweren. Na mislukte pogingen om biggetjes te infecteren slikte Marshall een "H. pylori"-kweek in. Na een aantal dagen werd hij ziek en een endoscopie liet zien dat zijn maagwand ernstig ontstoken was. Hij genas zichzelf met bismut en antibiotica.

In 1986 ging hij naar de Verenigde Staten toen hij werd benoemd tot hoogleraar geneeskunde aan de Universiteit van Virginia. In 1996 werd hij er hoogleraar interne geneeskunde waarna hij het jaar erop terugkeerde naar Australië en hij hoogleraar werd aan de Universiteit van Australië.


</doc>
<doc id="268283" url="https://nl.wikipedia.org/wiki?curid=268283" title="Robin Warren">
Robin Warren

John Robin Warren (Adelaide, 11 juni 1937) is een Australische patholoog. Samen met Barry J. Marshall ontdekte hij in 1982 dat de bacterie "Helicobacter pylori" is de veroorzaker van maagzweren. In 2005 ontvingen de onderzoekers gezamenlijk de Nobelprijs voor de Fysiologie of Geneeskunde voor deze ontdekking.

De Australiër Warren werd geboren in Adelaide als zoon van Roger en Hellen Warren. Hij genoot zijn opleiding aan het St. Peter's College en de Universiteit van Adelaide waar hij geneeskunde studeerde. Zijn verdere training verkreeg hij aan de Royal Adelaide Hospital en werd medisch specialist in klinische pathologie aan het "Institute of Medical and Veterinary Science" (IMVS) waar hij werkzaam was in het haematologie laboratorium.

In 1963 werd hij benoemd tot "Honorary Clinical Assistent in Pathology" en "Honorary Registrar in Haematology" bij het Royal Adelaide Hospital. Gelijkertijd doceerde hij pathologie aan de Adelaide-universiteit voordat hij de positie aannam van "Clinical Pathology Registrar" aan de Royal Melbourne Hospital. In 1967 werd Warren gekozen tot lid van de Royal College of Pathologists of Australia en werd hij Senior Pathologist bij de Royal Perth Hospital waar hij het grootste deel van zijn carrière doorbracht.

In 1979 nam Warren kleine spiraalvormige bacteriën in de maag waar bij patiënten die leden aan bij gastritis en maagzweren. Na een ontmoeting twee jaar later met Barry Marshall besloten de twee artsen er onderzoek naar te doen die in totaal zeven jaar zou duren. Uit stukjes maag van patiënten lukte het ze om de bacterie "Helicobacter pylori" te isoleren en op te cultiveren. Hun wetenschappelijk onderzoek werd aanvankelijk niet serieus genomen omdat maagzweren destijds werden toeschreven aan een verhoogde zuurproductie in de maag door slechte voeding en stress als oorzaak.

Dankzij hun ontdekking kon deze aandoening genezen worden met behulp van een antibioticakuur in plaats van het langdurig slikken van maagzuurremmers. Ook hielp Warren mee aan de ontwikkeling van een geschikte diagnosetest (C-ureum ademtest) voor het detecteren van de "H. pylori" bij patiënten. 


</doc>
<doc id="269025" url="https://nl.wikipedia.org/wiki?curid=269025" title="Loops">
Loops

Loops is een begrip dat gebruikt wordt voor de geslachtsdrift van vrouwtjes bij bepaalde zoogdieren, waaronder honden, vossen en fretten. Andere zoogdieren hebben een eigen woord voor hetzelfde verschijnsel: een kat wordt krols, een hert wordt bronstig, een rund wordt tochtig, enz.

Wanneer een teef loops is, verspreidt zij feromonen, geurstoffen die door reuen tot op relatief grote afstand nog geroken kunnen worden. Het beste dekkingsmoment is zo'n 2 weken na de eerste loopse dag. Hierna zal de teef ongeveer 64 dagen drachtig (zwanger) zijn, waarna een nestje pups worden geboren.



</doc>
<doc id="269685" url="https://nl.wikipedia.org/wiki?curid=269685" title="Joseph-Ignace Guillotin">
Joseph-Ignace Guillotin

Joseph-Ignace Guillotin (Saintes, 28 mei 1738 – Parijs, 26 maart 1814) was een Frans arts en politicus, naar wie de guillotine werd genoemd.

Guillotin trad op zijn achttiende toe tot de jezuïetenorde. Hij verliet deze in 1763 om geneeskunde te gaan studeren aan de medische faculteit van Parijs, waar hij later zelf anatomie en fysiologie doceerde. Hij was geneesheer van de broer van de koning, de graaf van Provence, en was bevriend met geleerden en filosofen, zoals Voltaire, Condorcet en Buffon. 

In 1784 was hij, met onder meer Antoine Lavoisier en Benjamin Franklin, lid van de koninklijke commissie die de beweringen van Franz Anton Mesmer (1734-1815) in verband met "het dierlijk magnetisme" onderzocht. De commissie kwam tot de conclusie dat die beweringen op niets berustten en dat het succes van Mesmers methoden enkel aan suggestie te danken waren. 

Toen de regering in 1789 verkiezingen voor de Franse Staten-Generaal uitschreef, wat het begin zou vormen van de Franse Revolutie was Guillotin een van de opstellers van een petitie die veel ophef maakte. Daarin werd geëist dat de derde stand in de nieuwe vergadering beter vertegenwoordigd zou zijn dan de adel en de geestelijkheid, die immers maar een kleine minderheid van de bevolking uitmaakten. Ook eiste de petitie persvrijheid. Het bezorgde Guillotin een nationale faam. Hij werd begin 1789 verkozen in de Staten-Generaal, die zich later dat jaar omvormde tot Assemblée Nationale Constituante. Op 20 juni 1789 riep hij de gedelegeerden van de Derde stand op om zich naar de kaatsbaan te begeven, waar de Eed op de Kaatsbaan is afgelegd. Guillotin was secretaris de Constituante van juni 1789 tot oktober 1791.

Op 10 oktober 1789 diende Guillotin in de Constituante een reeks voorstellen in voor de humanisering van de doodstraf. In tegenstelling tot sommige andere revolutionairen was hij geen uitgesproken tegenstander van de doodstraf. Wel vond hij dat een terechtgestelde een waardige begrafenis moest krijgen, dat de doodsoorzaak niet in de overlijdensakte mocht worden vermeld en dat de familie van de terechtgestelde geen nadeel mocht ondervinden. Voorstellen die allemaal werden aanvaard. Minder succes had hij aanvankelijk met een voorstel om alle doodvonnissen op dezelfde wijze te laten voltrekken. Daarmee wilde hij een eind maken aan diverse vormen van terechtstellingen die toen bestonden (ophangen, onthoofden, vierendelen, radbraken…), naargelang de aard van het misdrijf of de stand van de veroordeelde. In plaats daarvan stelde hij een onthoofding voor door middel van een “eenvoudig mechaniek”. 

Guillotin achtte mechanische onthoofding de meest humane en pijnloze vorm van terechtstelling. In een toespraak op 28 november 1789 beweerde hij zelfs dat de “patiënt” daarbij nauwelijks “een gevoel van koelte” in de hals zou merken. Dit veroorzaakte nogal wat gelach. Er verscheen een spotrijm van de hand van Ridder de Champcenetz waarin het bewuste mechaniek aangeduid werd als Guillotins kindje of "guillotine". 

Pas in juni 1791 besliste de Constituante dat voortaan alle terdoodveroordeelden zouden worden onthoofd. Daarbij kwam het voorstel van Guillotin opnieuw ter sprake, maar met de verdere ontwikkeling van de guillotine heeft hij weinig te maken gehad. 

In tegenstelling tot wat vaak wordt gedacht is Guillotin dus niet de uitvinder van het toestel dat naar hem zou worden genoemd. Ook al is de naam "guillotine" nooit officieel geweest (de officiële benaming was "bois de justice" of "hout van gerechtigheid"), toch werd deze benaming over de hele wereld bekend. 

De guillotine zou al gauw een bloedige reputatie krijgen tijdens het Schrikbewind, toen duizenden mensen onthoofd werden als vijanden van de Revolutie. Guillotin ontsnapte zelf ternauwernood aan 'zijn' machine. Hij werd in september 1793 als verdachte gearresteerd en kwam pas vrij na de val van Maximilien de Robespierre in juli 1794.

Daarnaast hield Guillotin zich intensief bezig met de gezondheidszorg. Kort na zijn vrijlating ijverde hij ervoor dat er opnieuw een ernstige artsenopleiding in Frankrijk zou komen (de Revolutie had alle medische faculteiten gesloten en een tijdje kon iedereen de dat wilde het beroep van arts uitoefenen). 

Guillotin was een van de eerste Franse artsen die Edward Jenners (1749-1823) uitvinding van het pokken-vaccin promootte. Met de steun van Napoleon organiseerde hij een grootscheepse vaccinatiecampagne waarbij een groot deel van de Franse bevolking werd ingeënt. Hij stelde ook regels voor een betere openbare hygiëne op. 

Hij stierf in 1814 vermoedelijk ten gevolge een infectie van miltvuur aan de linkerschouder. De man die door zijn ijver voor de volksgezondheid wellicht tienduizenden mensenlevens redde, heeft het diep betreurd dat zijn naam bleef voortleven in de dodelijke machine. Zijn kinderen kregen na zijn dood toestemming om hun familienaam te veranderen. 


</doc>
<doc id="269932" url="https://nl.wikipedia.org/wiki?curid=269932" title="Kamfer">
Kamfer

Kamfer of 1,7,7-trimethylbicyclo[2.2.1]heptaan-2-on vormt witte tot transparante, wasachtige kristallen met een karakteristieke frisse geur die door veel mensen als zeer aangenaam wordt ervaren. Kamfer hoort tot de klasse van de terpenen en heeft een brutoformule van CHO. De stof komt voor in het hout van de kamferboom, ("Cinnamonum camphora"), een grote, altijd groene boom uit Azië, evenals in enkele verwante boomsoorten uit de laurierfamilie, met name "Ocotea usambarensis". De stof kan gesynthetiseerd worden uit terpentijnolie. De stof wordt vooral om zijn geur en om medicinale redenen gebruikt.

Het woord "kamfer" is afgeleid van het Franse woord "camphre", dat zelf weer een verbastering is (via middeleeuws Latijn "camfora" en het Arabische "kafur") uit het Maleis "kapur Barus", met de betekenis "krijt van Barus". Maleisische handelaren van wie kooplieden uit het Midden-Oosten en Europa de kamfer betrokken noemden de stof "kapur", "krijt" vanwege zijn witte kleur. Barus was een haven aan de westkust van het Indonesische eiland Sumatra waar buitenlandse kooplui de kamfer insloegen. In de Indische taal Sanskriet wordt 'karpooram' gebruikt om kamfer aan te duiden. Via het Sanskriet is het woord in de talen van naburige volkeren terechtgekomen, zoals het Tamil en het hedendaagse Maleis. Soms worden andere natuurlijke producten van bomen foutief onder de naam "kamfer" verkocht.

De kamfer wordt verkregen door het hout van de kamferboom in water te koken, en het daarna te destilleren. Dit gebeurde in een "kamferstokerij", ook "kamferraffinaderij" genaamd. De kamferboom groeit voornamelijk in Azië, veel in China, Taiwan en het Indonesische eiland Borneo.

Kamfer werd voor het eerst in het laboratorium gemaakt door Gustaf Komppa in 1903. Meestal was de laboratoriumsynthese niet meer dan het structuurbewijs van de betreffende verbinding. Voor kamfer gold dit niet: wereldwijd was er grote vraag naar de stof terwijl de natuurlijke bronnen beperkt waren. De synthese van kamfer was de eerste industriële totaalsynthese van een natuurproduct. De eigenlijke productie startte in 1907 in Tainionkoski, Finland.

Norkamfer is een kamferderivaat, waarbij de drie methylgroepen vervangen zijn door waterstof.

Het moderne gebruik van kamfer is gevarieerd:

In Hindoeïstische poojas wordt kamfer gebruikt om het vuur voor aarti aan te steken.

In grotere hoeveelheden is kamfer giftig. De verschijnselen kunnen variëren van epilepsie-achtige aanvallen, verwarring, geïrriteerdheid tot verhoogde spierspanning en krampen. In 1980 is in de Verenigde Staten door de FDA een bovengrens gesteld aan het gehalte kamfer in consumenten-artikelen. Vrij verkrijgbare artikelen mogen niet meer dan 11% kamfer bevatten. Een aantal producten werd geheel verboden. Omdat er alternatieve behandelingsmethoden bestaan wordt het gebruik van kamfer, met uitzondering van dat voor huidsmeersels, in de Verenigde Staten door de FDA ontmoedigd.

Typische reacties van kamfer zijn:

De biosynthese van kamfer gaat uit van geranylpyrofosfaat, via cyclisatie van linaloylpyrofosfaat tot bornylpyrofosfaat. De laatste stappen worden gevormd door de hydrolyse van het pyrofosfaat tot vrij borneol en de oxidatie ervan tot kamfer.

Onderstaande referenties zijn Engelstalig.



</doc>
<doc id="269965" url="https://nl.wikipedia.org/wiki?curid=269965" title="Bitterhout">
Bitterhout

Bitterhout, kwasibita in het Surinaams, is het kernhout van "Quassia amara", waarschijnlijk de enige soort in het genus "Quassia". In de tropen is dit Zuid-Amerikaanse boompje veel aangeplant omdat het hout tegen malaria gebruikt werd.


</doc>
<doc id="269971" url="https://nl.wikipedia.org/wiki?curid=269971" title="Franz Anton Mesmer">
Franz Anton Mesmer

Franz Anton Mesmer (Iznang, 23 mei 1734 – Meersburg, 5 maart 1815) was een Duits arts en astroloog. Hij ontdekte wat hij het dierlijk magnetisme noemde en waarnaar later vaak gerefereerd werd als mesmerisme. De ontwikkeling van Mesmers ideeën en praktijken leidde James Braid (1795-1860) tot de ontwikkeling van hypnose in 1842.

Mesmer werd geboren in het dorp Iznang aan de Bodensee. Nadat hij gestudeerd had aan de Jezuïeten-universiteiten van Dillingen en Ingolstadt ging hij geneeskunde studeren aan de universiteit van Wenen in 1759. In 1766 publiceerde hij een proefschrift met de titel "De planetarum influxu in corpus humanum" ("Over de invloed van de planeten op het menselijk lichaam"). Het beschreef de invloed van de maan en de planeten op het menselijk lichaam en de ontwikkeling van ziekten (medicinale astrologie). Bewijsmateriaal verzameld door Frank A. Pattie suggereert dat Mesmer met zijn werk plagiaat pleegde op basis van een werk van Richard Mead (1673-1754).

Na zijn promotie huwde Mesmer een welgestelde weduwe en installeerde zich als arts in Wenen. Hij betrok een riante woning en wierp zich op als mecenas. Toen de opvoering van de eerste opera "Bastien und Bastienne" van de toen twaalfjarige Wolfgang Amadeus Mozart werd verboden, bood Mesmer zijn eigen tuin aan voor de productie. Mozart zou de naam van Mesmer later vereeuwigen in de opera "Così fan tutte".

In 1774 gebruikte Mesmer een magneet om een “kunstmatige getijde” in een patiënte op te wekken. Hij liet haar een ijzerhoudende bereiding doorslikken en bracht dan magneten aan op verschillende delen van het lichaam. Zij meldde stromen van een mysterieuze vloeistof in haar lichaam te voelen en was gedurende verschillende uren van haar symptomen verlost.

Mesmer geloofde niet dat de magneten "op zich" het heilzame effect hadden bewerkstelligd. Hij meende dat hij zelf het "dierlijk magnetisme", dat hij in zijn eigen lichaam had opgeslagen, had overgedragen. Gauw stopte hij het gebruik van magneten als deel van zijn behandeling.

In 1775 werd Mesmer uitgenodigd voor de Wetenschappelijke Academie te München om zijn opinie met betrekking tot het exorcisme uitgevoerd door priester en genezer Johann Joseph Gassner (1727-1779) uiteen te zetten. Hij meldde dat ondanks het oprechte geloof van Gassner, hij een hoge mate van "dierlijk magnetisme" bezat. Deze confrontatie tussen Mesmers seculiere ideeën en Gassners religieuze overtuiging luidde het einde van Gassners carrière in en volgens Henri Ellenberger het ontstaan van de "dynamische psychiatrie".

Het schandaal dat volgde op Mesmers mislukte poging de blindheid van een 18 jaar oude musicus, Maria Theresa Paradis, te genezen, deed hem Wenen in 1777 verlaten. Het volgende jaar verhuisde hij naar Parijs, huurde daar een appartement en begon een dokterspraktijk. Parijs was snel verdeeld in een groep die meende dat hij als charlatan uit Wenen had moeten vluchten en een groep die meende dat hij een geweldige ontdekking had gedaan.

Tijdens de eerste jaren in Parijs lukte het Mesmer niet de Koninklijke Academie voor Wetenschappen zijn leer officieel te laten goedkeuren. Hij trof slechts een vooraanstaand arts, Charles d'Eslon, als leerling. In 1779 schreef Mesmer aangemoedigd door d'Eslon een boekje van 88 pagina’s, "Mémoire sur la découverte du magnétisme animal", waarin hij zijn bekende 27 voorstellen formuleerde en zijn theorie uiteenzette.

Volgens d'Eslon zag Mesmer gezondheid als de vrije stroom van het levensproces door duizenden kanalen in het lichaam. Ziekte werd veroorzaakt door hindernissen in die stroom. Die obstakels overwinnen en de stroom herstellen leidde tot een crisis die de gezondheid herstelde. Als de natuur dit spontaan niet deed, was contact met een geleider van "dierlijk magnetisme" een noodzakelijke en afdoende remedie. Mesmer wilde deze heilzame natuurlijke invloeden uitlokken of een handje helpen.

Mesmer behandelde patiënten zowel individueel als in groep. Bij individuele behandeling ging hij voor de patiënt zitten, drukte zijn knieën tegen die van de patiënt en de duimen van de patiënt in zijn handen, terwijl hij hem gefixeerd in de ogen keek.

Vervolgens bewoog hij zijn handen van de schouder van de patiënt langs de arm richting hand. Hij drukte dan zijn vingers op de "hypochondrische streek" (de ruimte onder het middenrif), waar hij zijn handen soms uren hield. Veel patiënten voelden vreemde gewaarwordingen of hadden ongewilde spiersamentrekkingen die als crises en noodzakelijk om genezing te brengen werden beschouwd.

Tegen 1780 had Mesmer meer patiënten dan hij individueel kon behandelen en hij werkte een collectieve behandeling uit. Een Brits arts die Mesmer observeerde, beschreef die behandeling als volgt:

In 1784 stelde koning Lodewijk XVI vier leden van de faculteit geneeskunde als commissarissen aan om het "dierlijk magnetisme", zoals beoefend door d'Eslon, te onderzoeken. Op verzoek van deze commissarissen benoemde de koning vijf bijkomende commissarissen van de Koninklijke Academie voor de Wetenschappen. Hierbij hoorden de scheikundige Lavoisier, de arts Joseph-Ignace Guillotin, de astronoom Jean Sylvain Bailly en de Amerikaanse ambassadeur en wetenschapper Benjamin Franklin.

De commissie voerde een reeks experimenten uit, niet om te bepalen of Mesmers behandeling werkte, maar om uit te zoeken of hij een nieuwe vloeistof had ontdekt. De commissie concludeerde dat hier geen wetenschappelijk bewijs voor was. Wat de behandeling aan voordelen bood, was het gevolg van autosuggestie.

In 1785 verliet Mesmer Parijs. Over zijn latere activiteiten is weinig bekend.

Tot Mesmers volgelingen behoorde onder andere Amand Marc Jacques Chastenet, Marquis de Puységur (1751-1825), die het kunstmatig slaapwandelen onder invloed van hypnose ontdekte.




</doc>
<doc id="269974" url="https://nl.wikipedia.org/wiki?curid=269974" title="Ademautomaat">
Ademautomaat

Een ademautomaat (in Vlaanderen bekend als ontspanner) is een instrument dat ervoor zorgt dat een duiker het ademgas (lucht, nitrox of trimix) uit de duikfles (of dubbelset) kan ademen. Deze lucht zit onder hoge druk (200-300 bar) in de fles en kan op deze druk niet geademd worden. De druk in de duikfles dient dus teruggebracht te worden naar een voor mensen adembare druk en dit is wat de automaat doet. Een ademautomaat kan het beste vergeleken worden met een reduceerventiel.

Moderne ademautomaten bestaan uit 2 delen, waarbij de druk stapsgewijs teruggebracht wordt naar de omgevingsdruk. De "eerste trap" bevestigt men op de kraan van de fles en zorgt ervoor dat de hoge druk gereduceerd wordt tot een zogenaamde "middendruk". Deze middendruk ligt tussen de 8 en 11 bar boven de omgevingsdruk afhankelijk van merk en type. De "tweede trap" hebben duikers altijd in hun mond en zorgt ervoor dat zij de lucht binnenkrijgen op de omgevingsdruk.

De omgevingsdruk waaraan een duiker is blootgesteld is afhankelijk van de diepte. De druk van de ingeademde lucht moet gelijk aan de omgevingsdruk zijn, anders functioneert het ademhalingsstelsel niet. Op 20 meter is de omgevingsdruk bijvoorbeeld 3 bar, de ademautomaat moet dan ook een druk leveren van 3 bar.

Er zijn verschillende typen ademautomaten. Tijdens het sportduiken worden over het algemeen 2 traps automaten gebruikt. Deze automaten (met name de eerste trap, alhoewel er ook gebalanceerde tweede trappen verkrijgbaar zijn)zijn weer onder te verdelen in gebalanceerde en ongebalanceerde typen. De gebalanceerde automaten zorgen ervoor dat ongeacht de resterende luchtdruk in de fles en ongeacht de diepte de ademweerstand gelijk blijft. Bij ongebalanceerde typen kan de ademweerstand variëren al naar gelang de druk in de fles en de diepte waarop de duiker zich bevindt. Over het algemeen zijn gebalanceerde automaten iets duurder in aanschaf, maar het comfort en de veiligheid zijn beter. Van beide typen automaten zijn weer twee typen te onderscheiden. Automaten die werken met een membraan en automaten die werken met een piston. Bij de automaten met een piston komt het mechaniek over het algemeen (enkele types uitgezonderd) in aanraking met het water. Hierdoor ontstaat een grotere kans op vervuiling van de automaat en ook kan de automaat eerder bevriezen. Daarentegen is het binnenwerk van de membraanautomaat afgeschermd van het water. Hiermee worden de nadelen van de pistonautomaat ondervangen. Over het algemeen (maar niet altijd!) zijn membraanautomaten minder gevoelig voor bevriezing en daarom beter geschikt voor duiken in koud water (<10 graden).


</doc>
<doc id="269997" url="https://nl.wikipedia.org/wiki?curid=269997" title="James Braid (arts)">
James Braid (arts)

James Braid (Rylawhouse (Fife, Schotland), 19 juni 1795 – Manchester, 25 maart 1860) was een Brits arts en vond de term hypnose uit alsook de procedure om te hypnotiseren.

Braid studeerde in Edinburgh en hield zich aanvankelijk met orthopedische chirurgie bezig waarover hij publiceerde in Edinburgh Medical and Surgical Journal, volume 56. 

Hij werkte als arts voor de mijnen van Leads-Hill in Lanarkshire, Schotland. In 1841 verhuisde hij naar Manchester waar hij een bloeiende praktijk uitbouwde. Hier raakte Braid geïnteresseerd in het mesmerisme in november 1841 toen hij een demonstratie bijwoonde van de rondreizende mesmerist Charles Lafontaine. Braid begon met mesmerisme – zoals hypnose toen nog heette – te experimenteren en overtuigd dat hij de sleutel tot dit fenomeen had gevonden, begon Braid hierover lezingen te geven. Durand de Gros, die zich uitsluitend met dit fenomeen bezighield, bedacht de term "Braidisme" voor wat later hypnose zou worden.

In 1843 publiceerde Braid "Neurypnology, or, the rationale of nervous sleep, considered in relation with animal magnetism", zijn eerste en enige exposé dat echt een boek kan vullen. In het boek definieerde hij termen als hypnose, hypnotiseren en hypnotiseur, die tot op vandaag in gebruik zouden blijven.

Braid zag hypnose als het uitlokken van een "nervous sleep" die verschilde van de gewone slaap. De efficiëntste manier om ze te bewerkstelligen was via visuele fixatie op een klein welverlicht object op 20 tot 40 cm voor en boven de ogen. Braid zag de vermoeiing van de oogspieren door volgehouden aandacht als fysieke voorwaarde voor hypnose. Dit zou leiden tot het sluiten van ogen met een vibratie van de oogleden. Twee vingers van de rechterhand richting ogen bewegen, kon deze reactie nog bevorderen.

Braid was vooral geïnteresseerd in de therapeutische mogelijkheden van hypnose en meldde succesvolle behandelingen van ziektes zoals verlamming, reuma, en afasie.

Hij verwierp het idee van een magnetische vloeistof als geopperd door Franz Anton Mesmer omdat iedereen zichzelf kon hypnotiseren door zich strikt aan de regels te houden die hij hiertoe had neergeschreven.




</doc>
<doc id="270028" url="https://nl.wikipedia.org/wiki?curid=270028" title="Charles Lafontaine">
Charles Lafontaine

Charles Lafontaine (Vendôme, 1803 – Genève, 1892) was een Frans-Zwitsers magnetiseur en hypnotiseur.

Hij leefde in Genève en publiceerde een krant met de naam "Le magnétiseur". Hoewel hij weinig succes oogstte als acteur, werd hij welstellend als rondreizend hypnotiseur of "magnétiseur" zoals de discipline onder invloed van Franz Anton Mesmer werd genoemd. Zijn demonstratie in Manchester op 13 november 1841 zou onder meer de latere uitvinder van de term hypnose dr. James Braid voor de discipline winnen.

Lafontaine schreef een autobiografie die George du Maurier zou hebben geïnspireerd bij het schrijven van Trilby.


</doc>
<doc id="270058" url="https://nl.wikipedia.org/wiki?curid=270058" title="Guaiacum officinale">
Guaiacum officinale

Guaiacum officinale is een van de soorten die het pokhout levert, samen met andere soorten uit het genus "Guaiacum". Pokhout is zeer hard en zelfsmerend, het werd onder meer gebruikt aan boord van schepen. Medicinaal vond het toepassing tegen Spaanse pokken, vandaar de soortaanduiding "officinale". 

De fraaie blauwe bloem is de nationale bloem van Jamaica.

Alle soorten in het genus "Guaiacum" staan op een CITES-lijst van beschermde soorten.


</doc>
<doc id="270138" url="https://nl.wikipedia.org/wiki?curid=270138" title="Polymorfe lichteruptie">
Polymorfe lichteruptie

Polymorfe lichteruptie (afgekort: "PMLE") is de officiële benaming voor een vorm van lichtallergie. Een andere benaming is chronische polymorfe lichtdermatose CPLD.

PMLE is een niet-zeldzame vorm van overgevoeligheid voor lichtstralen, meestal in de vorm van sterk jeukende rode bultjes en later kleine blaasjes. Voorkeurslocaties zijn handruggen, ellebogen en de wreef van de voet. Sommige mensen hebben er vooral in de lente of in de zomer last van; bij anderen kan het altijd optreden bij blootstelling aan (zon)licht. De klachten beginnen meestal zo'n 6-8 uur na de zonblootstelling.

PMLE komt net zo vaak voor bij mannen als bij vrouwen en komt vaker voor bij mensen met een licht huidtype, maar kan ontstaan bij mensen van ieder huidtype.

In 1798 bracht Robert Willian de aandoening voor het eerst ter sprake. PMLE komt door een overgevoeligheid voor UV-licht. Het wordt onderverdeeld in "UVB" en "UVA". Ultraviolette straling zorgt ervoor dat iemands huid donkerder kleurt als deze wordt blootgesteld aan het zonlicht. Het kan ook zorgen voor de verbranding van de huid. Dit zijn de normale huidreacties op ultraviolette straling. Bij PMLE is er echter sprake van afwijkende reacties. Het UVA-licht wordt tegenwoordig gezien als de belangrijkste oorzaak van de aandoening. Waarom PMLE precies ontstaat is niet bekend. De aandoening kan zich op iedere leeftijd ontwikkelen, maar begint meestal op jong-volwassen leeftijd.

Het kan voorkomen worden door je in te smeren met een zonnebrandcrème of een zonnebrandmiddel met een hoge beschermingsfactor. Het kan ook enigszins worden behandeld met bepaalde medicijnen, of door een gewenningskuur in het voorjaar met lichttherapie.
In ernstige gevallen dragen mensen met deze ziekte meestal een bepaalde beschermende kleding die het UVA-licht blokkeert, binnenshuis worden vaak speciale aanpassingen gemaakt aangezien UVA-licht door glas heenkomt. Sommige mensen kiezen er ook voor om hun dag- en nachtritme om te gooien waardoor ze geen of sterk verminderd last hebben.




</doc>
<doc id="270154" url="https://nl.wikipedia.org/wiki?curid=270154" title="Lichttherapie">
Lichttherapie

Lichttherapie is de behandeling van een ziekte, meestal een huidziekte, met behulp van zichtbaar of (meestal) ultraviolet licht.


Na de geboorte wordt het foetaal hemoglobine afgebroken en ontstaat bilirubine. Bij te vroeg geborenen wordt het bilirubine vaak te langzaam afgebroken en ontstaat geelzucht. Om overtollig bilirubine versneld af te laten breken, worden pasgeboren baby's daarom wel "onder de lamp" gelegd. Ook resusantagonisme is een indicatie voor lichttherapie.

Van het licht dat de lamp produceert is het blauwe licht () effectief voor de afbraak van bilirubine. Meestal wordt er niet alleen blauw licht gebruikt, maar gewoon wit licht (waar blauw licht deel van uitmaakt). Dit in verband met het feit, dat verplegend personeel blauw licht als hinderlijk ervaart. De minimale sterkte van het blauwe licht, voor een effectieve behandeling, is . Dit wordt in het ziekenhuis meestal bereikt door een halogeenlamp van ongeveer . Gemiddeld gaan de lampen tussen de 500 en de 1000 uur mee. Dat is ongeveer een maand per lamp. Ook is er een duurdere, maar effectievere, mogelijkheid met ledlampjes. Het vermogen kan dan wel oplopen tot boven de .

In ernstige gevallen wordt er bovendien een biliblanket gebruikt. Dit is een matrasje met glasvezeldraadjes erin waardoor blauw licht wordt gevoerd. De deken licht blauw op en wordt meestal onder het hoofdje van de baby gelegd om kernicterus tegen te gaan. Er bestaat natuurlijk altijd een kans dat het fout gaat, maar door de lichttherapie wordt deze kans zo veel mogelijk verkleind.

Lichttherapie met zichtbaar licht is de eerste-keuze behandeling bij winterdepressies oftewel seizoensgebonden depressie (SAD, seasonal affective disorder).
Ook wordt het gebruikt om het effect van een jetlag te verkorten.


</doc>
<doc id="270528" url="https://nl.wikipedia.org/wiki?curid=270528" title="Kokergaststeekmier">
Kokergaststeekmier

De kokergaststeekmier ("Myrmica schenckioides") werd in 2005 door de biologen P. Boer en J. Noordijk van de universiteit Wageningen ontdekt. Het insect bevond zich in een val die langs de snelweg A28 tussen Zwolle en Amersfoort was opgesteld. Een gelijkende soort, de gaststeekmier ("Myrmica hirsuta") komt ook in onder andere Nederland voor, maar is bedreigd.

Mieren uit het geslacht "Myrmica" worden ook wel koekoeksmier genoemd omdat ze, net als de koekoek, het nest van een andere soort binnendringen waarna de koningin wordt uitgeschakeld. Vervolgens verzorgen de werksters van het nest de eitjes van de indringers. Dit komt ook bij andere vliesvleugeligen voor, zo zijn er ook koekoeksbijen en koekoekshommels met een soortgelijke levenswijze.


</doc>
<doc id="270675" url="https://nl.wikipedia.org/wiki?curid=270675" title="Betelpalm">
Betelpalm

De betelpalm ("Areca catechu") is een rechtopstaande tot 15 meter hoge palm in het genus "Areca". De stam is slank met onduidelijke bladlittekens. De bladeren zijn geveerd en meestal tot 2 m lang, ze zijn zijdelings uitstaand en aan de top iets overhangend. De deelblaadjes staan zeer dicht opeen.

De bloemen zijn klein, lichtgeel en zitten in fijnvertakte bloeiwijzen, de er uit de verte als poederkwasten uitzien. De bloeiwijzen en later de vruchttrossen zitten hoog aan de stam aangehecht, vlak onder de gladde, groene bladschedenbundel. De vruchten zijn bij rijpheid geel tot oranje, rond tot eivormig en tot 6 cm groot.

De betelpalm is afkomstig uit Indonesië en wordt veel in Zuidoost-Azië gekweekt.

De betelnoot (of arekanoot) is het zaad van de palm. Botanisch gezien is een noot geen zaad maar een type vrucht, en in het geval van de betelpalm is ook de vrucht geen noot, maar een steenvrucht (wat overigens ook geldt voor de vrucht van de kokospalm, die in zijn geheel meestal "kokosnoot" wordt genoemd). 

In het Verre Oosten (Oost- en Zuidoost-Azië , India en Micronesia) wordt de onrijpe noot veel gekauwd. In Indonesië noemt men het: het kauwen van de "Sirih-Pinang".



</doc>
<doc id="270981" url="https://nl.wikipedia.org/wiki?curid=270981" title="Lassakoorts">
Lassakoorts

Lassakoorts is een van de Afrikaanse virale hemorragische koortsen, een groep virusziekten met een grote besmettelijkheid en vaak een dodelijke afloop. Andere ziekten in deze groep zijn onder andere het marburgvirus en het ebolavirus. Lassakoorts wordt veroorzaakt door een arenavirus en is waarschijnlijk een zoönose, overgedragen door de veeltepelmuis, een rat die in Afrika op grote schaal voorkomt en waarvan er vele met het virus besmet zijn.

De naam komt van het plaatsje Lassa in Nigeria waar de ziekte in 1969 werd ontdekt. De mortaliteit is in ernstige gevallen ook bij goede verzorging nog enige tientallen procenten. Toch zijn er ook vele gevallen die niet ernstig verlopen gezien het grote percentage mensen in landen waar de ziekte endemisch is met antistoffen tegen het virus, die zich niet bewust zijn de ziekte te hebben gehad en bij wie de infectie dus kennelijk mild is verlopen.


</doc>
<doc id="271092" url="https://nl.wikipedia.org/wiki?curid=271092" title="Geheelonthouding">
Geheelonthouding

Geheelonthouding is het afzien van het gebruik van alcohol. Mensen die zich geheel onthouden van alcohol (geheelonthouders) hebben vaak religieuze, sociale of gezondheidsredenen om dat te doen.

Het begrip "geheelonthouding" en de organisatie van geheelonthouders dateren uit de tweede helft van de negentiende eeuw, toen door de slechte woon- en werkomstandigheden het drankgebruik onder arbeiders sterk was toegenomen. Voor de Tweede Wereldoorlog was de geheelonthoudersbeweging – net als de rest van de samenleving – sterk verzuild. Er waren socialistische, protestants-christelijke en rooms-katholieke en liberale geheelonthoudersverenigingen.






Een veel gebruikt symbool van de verenigingen van drankbestrijders was een blauwe knoop.

De verslavingszorg en zelfhulporganisaties als de Anonieme Alcoholisten bestrijden de problematiek van het alcoholmisbruik. Als politiek thema is de drankbestrijding enige decennia op de achtergrond geraakt. Wel krijgen de excessen rond drankgebruik bij jongeren meer aandacht. De discussie over de leeftijdsgrens bij verkoop van alcoholhoudende dranken heeft de politieke agenda bereikt. Vanaf 1 januari 2014 is de wettelijke minimumleeftijd voor het consumeren van alcohol in Nederland verhoogd van zestien naar achttien jaar.


</doc>
<doc id="271147" url="https://nl.wikipedia.org/wiki?curid=271147" title="Myroxylon">
Myroxylon

Myroxylon is de botanische naam van een klein geslacht van bomen in Midden- en Zuid-Amerika.
Het geslacht is vooral bekend van de zogenaamde perubalsem en tolubalsem. Ook wordt het hout onder de naam Cabreúva gebruikt.

Het zijn groenblijvende bomen, die tot 12 m hoog worden. De ongeveer 15 cm lange, oneven geveerde bladeren hebben 5-13 blaadjes.

De witte bloemen zitten in een pluim. In de gesteelde, 7-11 cm lange peul zit slechts één zaad.

Tot het geslacht "Myroxylon" behoren twee soorten met enkele variëteiten.


</doc>
<doc id="271305" url="https://nl.wikipedia.org/wiki?curid=271305" title="Lgbt">
Lgbt

Lgbt is een van oorsprong Engelse afkorting die staat voor lesbian, gay, bisexual, transgender. "Lesbian" betekent lesbische vrouw (homoseksuele vrouw), "gay" betekent homoseksuele man (of vrouw), "bisexual" betekent biseksueel persoon en "transgender" betekent transgenderpersoon.

In het Nederlands wordt naast 'lgbt' ook de vertaling lhbt gebruikt, waarin de g van "gay" vervangen is door de h van homoseksueel. Terwijl de afkorting in het Engels gewoonlijk in hoofdletters wordt geschreven (als 'LGBT' dus), zijn zowel 'lgbt' als 'lhbt' inmiddels in de Nederlandse Van Dale opgenomen met kleine letters. Ook hoofdletters ('LHBT') worden echter in veel publicaties gebruikt. Vaak is lhbt een voorvoegsel (bijvoorbeeld in een term als 'lhbt-rechten') maar het kan ook zelfstandig gebruikt worden voor mensen, met als meervoud lhbt's (lesbische vrouwen, homoseksuelen, biseksuelen en transgenders). Een alternatief is "lhbt'er".

Vooral in Vlaanderen is ook de afkorting holebi gebruikelijk, maar transgenders vallen daar niet onder. 

Halverwege de jaren negentig van de vorige eeuw verenigde de brede homobeweging zich eerst met de gemeenschap van biseksuelen en geleidelijk aan werd het rijtje LGBT uitgebreid, wat onder andere leidde tot de volgende varianten:

Als symbool voor de lgbt-gemeenschap wordt tegenwoordig vrijwel algemeen de regenboogvlag gebruikt. Deze in 1978 in de Verenigde Staten ontworpen vlag staat doorgaans symbool voor zowel homoseksuele mannen en vrouwen (lesbiennes), biseksuelen als transgenders. Voor de niet-homoseksuele groepen zijn sinds de jaren negentig echter ook eigen vlaggen ontworpen, maar deze worden nog niet heel vaak gebruikt:

Om tot gelijke rechten voor lhbt'ers te komen is in Nederland vanaf begin 1900 op velerlei manieren actie gevoerd. Door middel van voorlichting, literatuur, belangenorganisaties, zichtbaarheid, Roze Zaterdag, Amsterdam Gay Pride, politieke lobby's, televisie-optredens en herkenningstekens hebben lhbt'ers van zich laten horen. Het N.W.H.K. en de Nederlandse Vereniging tot Integratie van Homoseksualiteit COC, ooit gestart als de 'Shakespeare-club', hebben een toonaangevende rol gespeeld in deze sociale kentering. Maar ook schrijvers als Gerard Reve en Anna Blaman, radicale feministen en televisiepersoonlijkheden als Albert Mol en Jos Brink hebben grote invloed gehad op de bekendheid met en acceptatie van homoseksualiteit. IHLIA LGBT Heritage bewaart en beheert de sociale geschiedenis van deze nog altijd voortgaande en inmiddels wereldwijde strijd in hun archieven.

De bovengenoemde samenwerking heeft tot successen geleid. Zo is in de Europese Unie consensus ontstaan over de aanvaardbaarheid van de stelling dat lgbt-rechten gewone mensenrechten zijn en gegarandeerd moeten worden.
Daaruit volgt gaandeweg in de lidstaten een scala aan wetgeving op lgbt-gebied, zoals:

Diverse religieuze stromingen, zoals conservatieve protestanten, de Rooms-katholieke Kerk, hindoes, moslims en orthodoxe joden wijzen alle dan wel sommige van deze rechten af. Die afwijzing is in zulke gemeenschappen niet uniform.

Internationaal verenigt men zich in de "ILGA" en de "IGLHRC". De ILGA is de International Lesbian, Gay, Bisexual, Trans and Intersex Association, waarin sinds 2002 ook de transgenderbeweging participeert. De IGLHRC (International Gay and Lesbian Human Rights Commission), komt sinds de jaren tachtig ook op tegen mensenrechtenschendingen van transgenders. Daarnaast hebben ook sommige Amnesty International-afdelingen de schending van mensenrechten van de "lgbt'ers" ter hand genomen.



</doc>
<doc id="271520" url="https://nl.wikipedia.org/wiki?curid=271520" title="Cornelis Moerman">
Cornelis Moerman

Cornelis Moerman (Vlaardingen, 6 januari 1893 – aldaar, 27 augustus 1988) was een Nederlandse huisarts in Vlaardingen die uit zijn liefhebberij, de duivensport, een (omstreden) alternatieve therapie tegen kanker ontwikkelde. 

Moerman wilde na zijn middelbareschoolperiode diergeneeskunde studeren, maar vanwege de Eerste Wereldoorlog werd Moerman gemobiliseerd voor militaire dienst, waarna hij tot 1918 in het leger bleef. Na afloop van de oorlog volgde Moerman een studie geneeskunde aan de universiteit van Leiden, waar zijn interesse voor kanker wordt geboren.

In 1929 vestigde hij zich als huisarts op het ouderlijk landgoed in Vlaardingen, waar hij ook duiven ging houden. Moerman was al sinds zijn vroegste jeugd een fervent liefhebber van de duivensport. Filosofieën over en experimenten met zijn duiven brachten hem tot de ideeën die later de basis vormden voor zijn controversiële kankertherapie.

Moerman trouwde op 23 december 1939 in de toenmalige gemeente Vlaardinger-Ambacht met Anna Emma van den Berg. Het echtpaar is op 18 juli 1953 te Vlaardingen gescheiden. Het huwelijk was kinderloos.

Als duivenmelker viel hem op dat de kwaliteit van voeding de weerstand en prestaties van duiven kon verhogen. Duiven konden volgens hem geen kanker krijgen, en daaruit trok hij de conclusie dat een aangepast dieet kanker bij mensen zou kunnen genezen. In 1939 "genas" hij op deze manier zijn eerste patiënt, hoewel buitenstaanders twijfelden aan het feit of deze patiënt wel kanker had.

Moerman ondernam in het begin regelmatig pogingen om zijn therapie onderzocht te krijgen maar hij vond geen weerklank bij de reguliere geneeskunde. Daardoor ontwikkelde hij een afkeer tegen de reguliere geneeskunde en wetenschap, een afkeer die een objectief onderzoek naar de effectiviteit ook later in de weg zou staan. In 1955 kwam zijn therapie in een stroomversnelling toen in het Dagblad voor de Zaanstreek, De Typhoon, een artikel over hem verscheen. De populariteit van Moerman nam daarna met sprongen toe, en in 1956 werd daarom een commissie in het leven geroepen onder leiding van de huisarts Delprat om de therapie dan toch te onderzoeken. Hoewel Moerman meewerkte aan dit onderzoek, leidde het tot een negatief rapport over zijn behandelingsmethode. Moerman diende een klacht in bij het Medisch Tuchtcollege, maar dat leidde niet tot resultaat. Wel kreeg hij een boete voor het feit dat hij kankerpatiënten reguliere therapie onthield. 

Toch nam zijn populariteit toe, en onder druk van de publieke opinie besloot de politiek om de Moermanmethode opnieuw te onderzoeken: de motie Borgman (1979) leidde ertoe dat het Ministerie van Volksgezondheid en Milieuhygiëne de "Begeleidingscommissie Onderzoek Moermanmethode" instelde. Het onderzoek werd echter ernstig gehinderd door meningsverschillen over de toe te passen onderzoeksmethode, en het onderzoek werd nooit uitgevoerd. 

Een onderzoek uit eigen kring, gestart door Jan Wiese, leidde in 1991 tot het rapport "Retrospectief Onderzoek Moermantherapie", waarin over een tijdspanne van 50 jaar 21 gevallen werden gemeld waarin genezing door de therapie zou hebben plaatsgevonden. Het aantal succesgevallen werd in 1992 door internist-oncoloog Blijham teruggebracht tot maximaal 2 tot 7.

Met het overlijden van Moerman stierf ook de aandacht voor zijn therapie. Toch wordt door enkele tientallen artsen de behandelmethode nog steeds gepraktiseerd. 

In verband met zijn opvattingen over kanker en de door hem aan zijn patiënten voorgeschreven diëten wordt er vaak vergoelijkend op gewezen dat er ook volgens de hedendaagse inzichten in de erkende medische wetenschap "toch relaties" kunnen worden gelegd tussen voeding en de preventie van kanker. Voor de opvatting dat dit ook zou gelden voor een daadwerkelijke genezing van kanker bestaat in de medische wetenschap echter geen draagvlak.

Moerman staat nummer 1 in de top 20 van de vereniging tegen de Kwakzalverij van de kwakzalvers van de 20e eeuw.

In de Tweede Wereldoorlog werden de duiven van Moerman in beslag genomen door de Duitsers uit angst voor spionage.

Na afloop van de Tweede Wereldoorlog werd Moerman opgepakt vanwege vermeend NSB-lidmaatschap. Toen de zaak werd onderzocht, bleken er echter geen bewijzen voor deze beschuldiging te vinden te zijn. Moerman zelf zei te vermoeden dat sommigen het hem kwalijk namen dat hij tijdens de oorlog NSB-vrouwen heeft behandeld tegen kanker.

Dat rond zijn persoon de sfeer van landverraad is ontstaan, heeft Moerman in latere jaren als verklaring gebruikt waarom zijn kankertherapie niet serieus werd genomen.

Het idee om van zijn voormalige woonhuis/praktijk te Vlaardingen een museum te maken strandde toen er aantekeningen werden gevonden die de Duitse ideologieën in de Tweede Wereldoorlog onderschreven. Het ging vooral om een antisemitische passage in zijn boek "De wedergeboorte van het Christendom" (1956). In 1988, in een interview met het weekblad "Hervormd Nederland", nam hij van deze tekst geen afstand. Hierover werd een stuk geschreven door het CIDI in "Overview of anti-Semitic incidents in the Netherlands in 1997".

Een straat bij zijn voormalige woonboerderij, waar ook zijn praktijk gevestigd was, was enige tijd "naar hem" de "Moermanlaan" genoemd. 
De gemeenteraad van Vlaardingen ging echter op 6 november 1997 akkoord met een voorstel van burgemeester en wethouders om de laan om te dopen in "Hoogstad". De reden voor deze naamswijziging waren de gerezen bedenkingen na het bekend worden van de gewraakte antisemitische passage (zie boven).




</doc>
<doc id="271601" url="https://nl.wikipedia.org/wiki?curid=271601" title="Ovaal venster">
Ovaal venster

Het ovale venster of de fenestra ovalis is een membraan dat de scheiding vormt tussen het middenoor en het binnenoor. De stijgbeugel geeft het opgevangen geluid als mechanische trillingen door aan het ovale venster.


</doc>
<doc id="271639" url="https://nl.wikipedia.org/wiki?curid=271639" title="Rode Halvemaan">
Rode Halvemaan

De Rode Halvemaan is een wereldwijde hulporganisatie die mensen helpt die in rampsituaties verkeren.

In 1876 werd voor het eerst een rode halve maan gebruikt in de Russisch-Turkse oorlog. De rode halve maan werd later door heel wat andere islamitische landen overgenomen. In 1929 werd dit als tweede embleem door de Staten in de Verdragen van Genève erkend. In hetzelfde verdrag werd ook de Rode Zon en Leeuw, die door het toenmalige Perzië werd gebruikt, erkend. Er werd eveneens afgesproken geen bijkomende emblemen op te nemen, om een woekering van emblemen te voorkomen. Heel wat landen wilden immers hun eigen nationaal symbool als embleem erkend zien. Hierachter zat vooral de islamitische zorg dat ook Israël zijn davidster zou gaan gebruiken. De Rode Halvemaan heeft tot 2006 geprotesteerd tegen de toelating van de Israëlische Magen David Adom tot de Internationale federatie van het Rode Kruis en de Rode Halve Maan. Onder zware Amerikaanse druk werd in 2006 een compromis bereikt waarbij Magen David Adom de davidster niet buiten Israël mag gebruiken. In plaats daarvan moet een rood kristal worden gebruikt.

De keuze voor een van de erkende emblemen is een van de voorwaarden waaraan nationale Rode Kruis- of Rode Halvemaanverenigingen moeten voldoen om in de internationale Rode Kruis en Rode Halvemaanbeweging opgenomen te worden. Een aantal staten kunnen zich niet vinden in de erkende internationale emblemen. Staten die verschillende religieuze bevolkingsgroepen hebben, maken liever geen keuze tussen een van beide emblemen. Dit is bijvoorbeeld het geval voor Eritrea met aanzienlijke islamitische en christelijke bevolkingsgroepen, dat bij voorkeur zowel de halve maan als het rode kruis gebruikt.

De bestaande emblemen worden niet overal als neutraal opgevat, zo bijvoorbeeld in Irak, waar Rode Kruismedewerkers wegens een te grote associatie met de westerse coalitietroepen, het symbool van hun gebouw hebben verwijderd.



</doc>
<doc id="272049" url="https://nl.wikipedia.org/wiki?curid=272049" title="Louis-Alphonse Cahagnet">
Louis-Alphonse Cahagnet

Louis-Alphonse Cahagnet (Caen, 1805 - Argenteuil, 1885) was een beroemd Frans magnetiseur.

Deze veelzijdige persoon was uurwerkmaker, fotograaf en magnetiseur.

Hij was bovendien aanhanger van het spiritisme en de leer van Emanuel Swedenborg.


</doc>
<doc id="272056" url="https://nl.wikipedia.org/wiki?curid=272056" title="Jules Denis Du Potet">
Jules Denis Du Potet

Jules Denis De Sennevoy, Baron Du Potet (La Chapelle-Yvon, 12 april 1796 - Parijs, 1881) was een bekend Frans magnetiseur. Hij publiceerde een aantal leerboeken over het dierlijk magnetisme, alsook een verslag van de experimenten van magnetisme, gehouden door de commissie van de geneeskundige academie te Parijs.

Hij werd aangemoedigd door Deleuze en Puysegur. Du potet had een afkeer van commercie. Hij gaf gratis lezingen en cursussen aan magnetiseurs. Hij was een onderzoeker in hart en nieren. 
Als magnetiseur raakte hij de mensen niet aan en sprak geen woord. Zijn kennis haalde hij uit oude geschriften en geschiedenis boeken. Deze zelfstudie maakte hem tot een magiër. Voor hem was het de gedachtekracht waarmee de magnetische straling beïnvloed werd.
Een van zijn opvolgers was M.F.H. Durville, die tot een van de meest vooraanstaande magnetiseurs van de 20ste eeuw behoorde. 


</doc>
<doc id="272110" url="https://nl.wikipedia.org/wiki?curid=272110" title="Tachycardie">
Tachycardie

Een tachycardie is een hartritme waarbij het hart klopt met een frequentie van meer dan 100 slagen per minuut.

Tachycardie kan vele oorzaken hebben. Het kan een normale reactie zijn op stress of lichamelijke inspanning. Andere oorzaken kunnen zijn uitdroging, ondervoeding, bloedarmoede of een tekort aan vitamine B1. Ook het gebruik van bepaalde stimulerende middelen, zoals koffie, amfetamine, of cocaïne, kunnen tachycardie veroorzaken.
Tachycardie kan eveneens optreden binnen 15 à 30 minuten na de inname van alcohol door een verhoogde acetaldehydeconcentratie. Dit is dus een duidelijk signaal aan de gebruiker om het alcoholgebruik te verminderen/stoppen.

Afhankelijk van de onderliggende oorzaak en de conditie van de patiënt kan tachycardie gevaarlijk zijn en moet het behandeld worden. In sommige gevallen kan tachycardie zelfs levensbedreigend zijn.

Behandeling van niet fysiologische tachycardie geschiedt meestal met antiaritmische middelen, een andere mogelijkheid is cardioversie.

Het tegenovergestelde van tachycardie is bradycardie.



</doc>
<doc id="272170" url="https://nl.wikipedia.org/wiki?curid=272170" title="Nepenthes">
Nepenthes

Nepenthes is een geslacht van tropische bekerplanten die beker-vormige vallen ontwikkelen om kleine dieren te vangen, waarna deze worden verteerd.

Er zijn meer dan vijfentachtig soorten: alle "Nepenthes"-soorten zijn vaste planten. Het zijn typisch klimplanten die groeien in mistige, met mos bedekte wouden op tropische bergen of in lager gelegen bossen. Het voornaamste verspreidingsgebied is Indonesië en de regio daaromheen.

Afhankelijk van de soort worden de vangbekers wel 40 tot 50 centimeter groot. Per soort en zelfs binnen de soort verschillen vorm en afmeting sterk. De typische vorm is min of meer cilindervormig, de onderste helft heeft vaak een buikje, met een afgeronde bodem. Bij jonge bekers is de deksel op de val nog gesloten en zijn de verteringssappen steriel.

Na het openen blijft de deksel onbeweeglijk. Het is dus geen deur die open en dicht kan gaan. De deksel dient als paraplu om vollopen en overstromen van de beker tegen te gaan en als landingsplaats vol met nectar voor de prooidieren. In het onderste gedeelte van de beker zit een verteringszone, die dicht met klieren is bezet. De klieren scheiden verteringssappen af en nemen de opgeloste voedingsstoffen van de prooi op.

In 2011 is men erachter gekomen dat vleermuizen van de soort "Kerivoula hardwickii" (meer bepaald de ondersoort "Kerivoula hardwickii hardwickii") de vangbekers van "Nepenthes rafflesiana var. elongata" als toilet en slaapplaats gebruiken. Ze verschuilen zich in de vleesetende planten omdat de bekervormige bladeren de dieren tijdens hun slaap kunnen beschermen tegen parasieten en andere bedreigingen. De vleesetende planten profiteren ook van de relatie met de vleermuizen. Ze halen voedingsstoffen uit de uitwerpselen van hun gasten. Het is dus een mutualistische relatie. Vleermuizen zijn voor zover nu bekend de enige zoogdieren die in een vleesetende plant kunnen leven.

De vleesetende planten van de soort "Nepenthes rafflesiana" blijkt aan voldoende stikstof komen om te overleven doordat "Nepenthes rafflesiana" var. "elongata" gemiddeld minder insecten vangt dan andere variëteiten van deze soort, maar toch aan voldoende voeding komt. De bekers in de lucht zijn beter aangepast voor vleermuizen dan de lagere bekers. De hogere bevatten ook minder stoffen om insecten aan te trekken en te verteren. Deze variëteit haalt stikstof uit de ontlasting die vleermuizen achterlaten in de bekers.

"Camponotus schmitzi" mieren komen alleen voor in de bekers en holle stengels van "Nepenthes bicalcarata" en houden de insectenval schoon. Zelf kunnen ze vrij door de plant bewegen en worden ze niet verteerd in de bekers. De door de mieren gekoloniseerde planten bevatten een hoger van insecten afkomstig stikstofgehalte dan planten van dezelfde soort waar de mieren niet aanwezig zijn. De mieren bleken te jagen op de muggen en andere larven in de bekers, daarmee voorkomen ze dat deze bron van stikstof volwassen wordt, uitvliegt en daarmee verloren gaat voor de plant.


</doc>
<doc id="272183" url="https://nl.wikipedia.org/wiki?curid=272183" title="Gehoorgang">
Gehoorgang

De gehoorgang is een holle buis die de oorschelp met het middenoor verbindt.
De menselijke gehoorgang is gemiddeld ca 26 mm lang en 7mm in diameter, maar vorm en afmetingen verschillen sterk, waarmee het aanmeten van oordopjes of een gehoorapparaat noodzaak is. De gehoorgang beschermt het trommelvlies tegen fysiek 'geweld' en fungeert als een resonator voor frequenties rond de 3000 Hertz.

De buitenkant van de gehoorgang is bekleed met huid en haartjes en bevat klieren die oorsmeer (cerumen) uitscheiden. De haartjes en het oorsmeer helpen mee te voorkomen dat voorwerpen als insecten en stof het trommelvlies kunnen beschadigen.

Voorkomende problemen met de gehoorgang zijn onder andere:


</doc>
<doc id="272258" url="https://nl.wikipedia.org/wiki?curid=272258" title="Amand Marc Jacques Chastenet">
Amand Marc Jacques Chastenet

Amand Marc Jacques Chastenet, Marquis de Puységur (Parijs, 1751 - Busancy, 1825) was een Frans magnetiseur en wordt gerekend tot de pioniers van het magnetisme.

Hij was officier in het leger en auteur van een aantal wetenschappelijke werken. Als persoonlijke leerling van Franz Anton Mesmer, ontwikkelde hij toch een aantal persoonlijke theorieën.

De Puységur is de ontdekker van het magnetisch somnambulisme (magnetisch slaapwandelen).


</doc>
<doc id="272267" url="https://nl.wikipedia.org/wiki?curid=272267" title="Joseph Deleuze">
Joseph Deleuze

Joseph Philippe François Deleuze (Sisteron, 1753 - Parijs, 1835) was een Frans botanicus en magnetiseur.

Na een studie in Parijs kreeg hij een positie bij het Muséum national d'histoire naturelle aldaar, waar hij uiteindelijk bibliothecaris werd. Hij werkte samen met botanicus Jussieu. Het bekendst is hij echter als pleitbezorger van het dierlijk magnetisme of mesmerisme.

Zoals zijn voorgangers geloofde hij in een magnetisch fluïdum, maar hij was ervan overtuigd dat dit onvoldoende was om een genezing door middel van magnetisme te bereiken. Volgens hem was de "wil" om het fluïdum door te geven essentieel.


</doc>
<doc id="272540" url="https://nl.wikipedia.org/wiki?curid=272540" title="Scheerzeep">
Scheerzeep

Scheerzeep is zeep die tijdens het scheren wordt gebruikt om de baardharen vocht op te laten nemen, net als scheerschuim. Om de zeep te laten schuimen, wordt deze met een dikke scheerkwast op het gezicht aangebracht. Scheerzeep zorgt ervoor dat het scheermes makkelijk over de huid kan glijden. Door het inzepen met de kwast worden huid en baardharen gestimuleerd, waardoor de baardharen rechtop gaan staan. 


</doc>
<doc id="272653" url="https://nl.wikipedia.org/wiki?curid=272653" title="Paratuberculose">
Paratuberculose

Paratuberculose of paratbc is een besmettelijke infectieziekte, die vooral voorkomt bij herkauwers, met name bij rundvee en geiten. De naam paratuberculose is gegeven omdat de verschijnselen verward kunnen worden met tuberculose. Het wordt ook wel ziekte van Johne genoemd naar een van de eerste onderzoekers van deze ziekte.

De ziekte wordt veroorzaakt door de bacterie "Mycobacterium avium "subspecies" paratuberculosis" (MAP), welke behoort tot de mycobacterium-bacteriën. Paratuberculose komt wereldwijd voor.

De besmetting vindt plaats via mest, biest en melk. De paratuberculose-bacterie heeft een beschermende waslaag, waardoor het buiten een dier lang kan overleven in bijvoorbeeld mest, voer en water; maar sterft snel onder invloed van uv-straling, zoals zonlicht.

Een dier is vooral in zijn eerste levensjaar gevoelig voor deze bacterie. Een ongeboren dier kan al besmet worden in de baarmoeder. Na de geboorte kan een dier besmet raken door het drinken van besmette biest of melk, of door het eten van bevuild voedsel. Na zijn tweede jaar kan een dier niet meer besmet raken met de paratuberculose-bacterie. Maar een besmet dier kan vanaf zijn tweede jaar de bacterie verspreiden.

De ziekte heeft een incubatieperiode van anderhalf tot tien jaar.

De paratuberculose-bacterie nestelt zich in de darmwand en veroorzaakt een ongeneeslijke darmontsteking (enteritis). Via de bloedbaan verspreidt de bacterie zich naar onder andere de uier. Besmette dieren vertonen over het algemeen tussen hun derde en zesde levensjaar de eerste ziekteverschijnselen.
De darminfectie leidt tot verminderde melkgift en een snel afnemende conditie, ondanks een goede eetlust. Het dier heeft met tussenpozen of aanhoudende waterige diarree, waarbij gasbelletjes zichtbaar zijn. Veelal zijn onder de onderkaak waterige zwellingen zichtbaar, vandaar para tuberculose. Verstoting in de koppel en nerveus gedrag zijn ook verschijnselen. Het dier heeft echter geen koorts. De geboren dieren uit een ziek dier hebben een te laag geboortegewicht. De ziekte is niet te genezen en uiteindelijk sterft het dier door uitputting. De ziekte is middels lichtfrequentie therapie te genezen en te voorkomen in zijn klinische vorm.

Door het sluimerende karakter en doordat de verschijnselen ook bij andere ziekten voorkomen, duurt het over het algemeen lang voor de diagnose paratuberculose wordt gesteld.

De ziekte is vast te stellen door bacteriologisch onderzoek vanaf het tweede levensjaar. Bij dit mestonderzoek wordt de ontlasting 8 tot 16 weken op kweek gezet.

Door melk- of bloedonderzoek (paratbc-ELISA) kunnen antistoffen tegen de bacterie opgespoord worden vanaf het derde levensjaar. Bij dit onderzoek kan paratuberculose aangetoond worden voordat het dier de eerste ziekteverschijnselen krijgt.

Er kunnen preventieve maatregelen genomen worden om besmetting van paratuberculose te voorkomen. Dit begint bij het afkalveren of aflammeren: Dit gebeurt apart in een schone stal. Het pasgeboren dier wordt direct weggehaald bij de moeder om besmetting via mest te voorkomen. Door het jonge dier kunstmelk te geven kan er geen besmetting plaatsvinden via melk. Tot een leeftijd van twaalf maanden worden de dieren apart gehouden van dieren van twee jaar en ouder.

In deze periode moet er ook opgelet worden dat er geen mestresten overgebracht worden via voer, kleding of gereedschap.

Paratuberculose is een besmettelijke, ongeneeslijke ziekte, wat een financiële schadepost betekent in de melkveehouderij. Het is dus van belang dat de ziekte bestreden wordt.

Binnen de Europese Unie zijn er nog geen regels gemaakt ten aanzien van paratuberculose. Een aantal landen (zoals Denemarken, Duitsland, Engeland, Frankrijk en Luxemburg) hebben een programma opgesteld voor de bestrijding van paratbc op vrijwillige basis. In Noorwegen en Zweden is er een meldplicht voor paratbc, waarbij de besmette bedrijven worden geruimd.

In 1997 hebben de Gezondheidsdienst voor Dieren (GD) en het Instituut voor Dierhouderij en Diergezondheid (ID-Lelystad) een gezamenlijk "Plan van aanpak voor de bestrijding van paratuberculose" voor Nederland opgesteld. Hierbij gaan ze onderzoeken welke bedrijven wel en niet besmet zijn; bestrijden van paratuberculose op besmette bedrijven; en voorlichting geven over de preventie van paratbc.

Door middel van een certificeringprogramma kunnen melkveehouderijen een paratbc-onverdachtstatus behalen. Een "PreventieWijzer" helpt de melkveehouderijen om de besmetting met paratbc te voorkomen.

In 2005 komt het "Paratuberculose Programma Nederland" (PPN) met een nieuwe methode (paratbc-ELISA) om dieren te testen op paratuberculose. Deze methode is eenvoudiger toepasbaar dan de voorgaande methoden. De dieren op melkveebedrijven worden door middel van een melk- of bloedonderzoek getest. Als bij het eerste koppelonderzoek geen paratbc wordt gevonden, krijgt het bedrijf status A. Vervolgens wordt het onderzoek eens per twee jaar herhaald.
Als er bij het eerste koppelonderzoek wel paratbc wordt gevonden, wordt er een mestonderzoek gedaan ter bevestiging. Als de besmette dieren vervolgens worden afgevoerd, krijgt het bedrijf status B. Indien de besmette dieren niet worden afgevoerd, krijgt het bedrijf status C. De bedrijven met status B en C worden ieder jaar opnieuw getest door middel van een melk- of bloedonderzoek.

In België loopt een soortgelijk programma, dat begeleid wordt door Dierengezondheidszorg Vlaanderen (DGZ) en Arsia.


</doc>
<doc id="272685" url="https://nl.wikipedia.org/wiki?curid=272685" title="Asplenie">
Asplenie

Asplenie is het niet aanwezig zijn van een functionerende milt. Deze toestand kan aangeboren zijn (uiterst zeldzaam) of verworven, door chirurgisch ingrijpen of door herhaalde miltinfarcten.

Bij sommige bloedziekten waarbij een verhoogde afbraak van bepaalde typen bloedcellen (rode cellen of bloedplaatjes) optreedt (ovalocytose, sferocytose, idiopathische trombocytopenische purpura) wordt de milt wel eens verwijderd om de bloedarmoede of stollingsproblemen te bestrijden. Ook na een ongeval waarbij de milt scheurt kan het wel eens nodig zijn de milt te verwijderen om het leven te redden. De gevolgen zijn voor de patiënt meestal niet groot, maar de patiënt kan wel gevoeliger worden voor een zeer snel verlopende vorm van pneumococcensepsis. Vaak wordt hierom een vaccinatie tegen pneumococcen aanbevolen bij dergelijke mensen. Of dit altijd zin heeft is nog onderwerp van onderzoek.


</doc>
<doc id="272812" url="https://nl.wikipedia.org/wiki?curid=272812" title="Antonio Damasio">
Antonio Damasio

António Rosa Damásio (Lissabon, 25 februari 1944) is een Portugees neuroloog en schrijver die al tientallen jaren in de VS woont en werkt, en die vooral bekend is geworden door zijn boek "Descartes' Error: Emotion, Reason, and the Human Brain" ("De vergissing van Descartes. Gevoel, verstand en het menselijk brein") waarin hij de biologische basis van de werking van de hersenen onder de loep neemt. Hij studeerde geneeskunde en promoveerde aan de Universiteit van Lissabon. Van 1976 tot 2005 werkte hij aan het universitair ziekenhuis van de Universiteit van Iowa in Iowa city, waar hij hoogleraar en hoofd van de afdeling neurologie was. Tegenwoordig is hij hoogleraar, David Dornsife Professor of Neuroscience, aan de University of Southern California.

Een van de ideeën van Damásio is de zogenaamde somatische stempel-hypothese. Deze veronderstelt dat een bepaalde lichamelijke status die bekend is uit eerdere ervaringen, wordt gekoppeld aan een emotie en dat deze combinatie wordt opgeslagen in de prefrontale cortex. Deze informatie kan later worden gebruikt voor het bepalen van sociaal gedrag of het nemen van beslissingen. Het proces kan zich bewust of onbewust afspelen.
De theorie is niet zonder kritiek, maar lijkt bevestigd te worden door een experiment met een kaartspel waarin beloning en straf een rol spelen.

Volgens Damásio is het bewustzijn een toestand waarin men kennis heeft van het eigen bestaan en dat van de omgeving. Het is een exclusieve kijk, of perspectief op het eigen organisme, dat niet toegankelijk is voor anderen. De toestand van het bewustzijn is niet hetzelfde als louter 'wakker zijn'; het laatste is eerder een voorwaarde voor het zelfbewustzijn. Binnen het proces van de evolutie hebben het zelfbewustzijn en gerelateerde processen als nadenken, zelfreflectie etc. vermoedelijk een voordeel betekend in de strijd om te overleven. Het bewustzijn als beleving van het zelf komt in het brein tot stand in de vorm van beelden van objecten en gevoelens. Damásio noemt dit een 'protozelf'. Het protozelf is niet hetzelfde als een homunculus (mannetje in het hoofd) maar een verzameling van patronen of kaarten ('maps') van activiteiten in de hersenen waarin waarneming van externe prikkels (indrukken uit omgeving) en interne prikkels (beleving van innerlijke lichamelijke processen) worden geïntegreerd. Hierbij werken gebieden in de hersenstam samen met gebieden in de cortex cerebri zoals de insula, de cortex cingularis anterior , de tastgebieden en de frontale oogvelden.

In 2010 ontving hij een eredoctoraat aan de Universiteit Leiden. Op 4 februari 2013 kreeg hij een eredoctoraat aan de KU Leuven.




</doc>
<doc id="273146" url="https://nl.wikipedia.org/wiki?curid=273146" title="Liefdesverdriet">
Liefdesverdriet

Liefdesverdriet is de pijn die men voelt over het verbroken zijn van een relatie of over de onbereikbaarheid van een geliefde. In het algemeen gaat het om niet-huwelijkse relaties. In het geval van een verbroken huwelijk spreekt men eerder van scheidingsrouw (zie ook rouwverwerking).

Liefdesverdriet is de laatste tijd erkend als aandoening met symptomen als van een ziekte. Het gevoel verlaten te zijn leidt tot geestelijke en fysieke pijnen, die doen denken aan een depressie; men voelt zich lamlendig en nietswaardig, en heeft last van hoofdpijn, moeheid, slapeloosheid en verlies van eetlust. De duur van liefdesverdriet is zeer uiteenlopend, van enkele dagen tot vele jaren. In een heel enkel geval komt iemand tot zelfmoord vanwege liefdesverdriet. In het algemeen is het goed om het verdriet te uiten, maar tegelijkertijd het dagritme van werk of andere bezigheden niet los te laten. Dit geeft afleiding en dempt het verdriet.

Liefdesverdriet is een geliefd thema in de wereldliteratuur.



</doc>
<doc id="273383" url="https://nl.wikipedia.org/wiki?curid=273383" title="Octanol-water-partitiecoëfficiënt">
Octanol-water-partitiecoëfficiënt

De octanol-water-partitiecoëfficiënt ("P", ook: "octanol/water-partitiecoëfficiënt") van een chemische stof is de verhouding van de concentraties van die stof in oplossing in respectievelijk 1-octanol en water, bij gelijke temperatuur:

Deze twee oplosmiddelen zijn niet mengbaar en zijn respectievelijk apolair en polair.

De grootheid "P" is een maat voor de relatieve lipofilie ("vetminnendheid") van de opgeloste stof. Octanol kan beschouwd worden als representatief voor het vetweefsel van mens en dier. Hoe hoger de "P" van een stof (bijvoorbeeld een pesticide), hoe gemakkelijker die stof in het lichaam van mens en dier kan worden opgehoopt, met andere woorden hoe groter de potentiële bioaccumulatie ervan is (dit is geen algemene regel; er zijn bijvoorbeeld stoffen, zoals methylkwik, die een lage "P" hebben maar toch sterk bioaccumuleerbaar zijn). Een andere maat om de bioaccumuleerbaarheid van een stof aan te geven is de bioconcentratiefactor (BCF).

Meestal wordt om praktische redenen de logaritme met grondtal 10 van de octanol-water-partitiecoëfficiënt vermeld, log "P" (vaak kortweg "log "P"" genoemd).

Hierna volgen enkele stoffen met hun log "P":


</doc>
<doc id="273406" url="https://nl.wikipedia.org/wiki?curid=273406" title="Bioconcentratiefactor">
Bioconcentratiefactor

De bioconcentratiefactor (BCF) van een chemische stof is een maat voor het vermogen van deze stof om zich vanuit het leefmilieu op te stapelen in het lichaam van organismen (bioaccumulatie of bioconcentratie).

Het is de verhouding van de concentratie van de stof in een (water)organisme en de concentratie van die stof in het water (in de evenwichtstoestand). De BCF moet experimenteel worden vastgesteld, en zal verschillen naargelang het soort organisme (vis, schaaldier, alg...).

De voorgestelde Europese reglementering inzake de registratie, evaluatie en autorisatie van chemische stoffen (REACH) deelt een stof in als "bioaccumuleerbaar" wanneer de BCF ervan (gemeten op waterorganismen) groter is dan 2000, en als "sterk bioaccumuleerbaar" als de BCF groter is dan 5000. 

Een voorbeeld van een sterk bioaccumuleerbare stof is tributyltinhydride, gebruikt in aangroeiwerende verf voor schepen. Hiervoor zijn bioconcentratiefactoren gevonden tot 60.000 (in mosselen), 11.000 (zoutwatervissen) en 12.000 (algen).

Ook voor gewassen, zoals groenten, worden bioconcentratiefactoren gehanteerd; dit is dan de verhouding van de concentratie van de verontreinigende stof in de plant en in de bodem. De kenmerken van de bodem hebben hier ook een invloed op; de BCF varieert naargelang de aard van de bodem.



</doc>
<doc id="273573" url="https://nl.wikipedia.org/wiki?curid=273573" title="Bioaccumulatie">
Bioaccumulatie

Bioaccumulatie is de ophoping van chemische stoffen aanwezig in het milieu, in levende wezens (planten of dieren). 

Doorgaans wordt met bioaccumulatie het geheel van bioconcentratie en biomagnificatie bedoeld. Onder biomagnificatie wordt verstaan het ophopen van (giftige) stoffen in organismen door opname via het voedsel. Onder bioconcentratie wordt uitsluitend verstaan het ophopen van een stof in een organisme door directe opname uit het omringende water. Dit onder andere door opname van de huid of oraal (maag-darmkanaal).

Bioaccumulatie in een organisme treedt op wanneer de snelheid waarmee de stof wordt ingenomen groter is dan de snelheid waarmee de stof uit het organisme verdwijnt (door metabolisatie tot andere stoffen of door uitscheiding (nieren)). Sommige stoffen worden slechts langzaam afgebroken; men zegt dat deze een lange biologische halveringstijd hebben, of nog dat ze persistent zijn. Ze hopen zich op in het weefsel van het organisme en kunnen via de voedselketen doorgegeven worden aan andere organismen, die weer aan hogere concentraties worden blootgesteld, tot de organismen aan het einde van de voedselketen, meestal vleeseters, die aan de hoogste doses worden blootgesteld. 

Om de mate waarin een stof in een organisme wordt geaccumuleerd aan te duiden gebruikt men de bioconcentratiefactor (BCF).

Vooral stoffen met een lipofiel karakter kunnen bioaccumuleren. Hiervoor wordt de octanol-water partitiecoëfficiënt gehanteerd: een stof met een hoge coëfficiënt heeft over het algemeen een grote neiging om in vet te accumuleren en bijgevolg ook een groot vermogen tot bioaccumulatie. Een klassiek voorbeeld is het insecticide DDT, dat zeer langzaam gemetaboliseerd wordt - de biologische halveringstijd van DDT wordt geschat op acht jaar, dat wil zeggen dat een dier na acht jaar nog maar de helft van de opgenomen hoeveelheid DDT heeft gemetaboliseerd - en dat in de voedselketen, vanaf het zoöplankton over vissen tot de visarend, 625-voudig aangerijkt wordt.

In de Europese regelgeving omtrent gevaarlijke stoffen (REACH, definitief aangenomen door de Europese ministerraad op 18 december 2006 en van kracht vanaf 1 juni 2007) worden zorgwekkende persistente organische stoffen ingedeeld als "PBT-stoffen of zPzB-stoffen". Deze stoffen kunnen aan een vergunningssysteem worden onderworpen, dat wil zeggen dat ze niet mogen gebruikt worden tenzij er uitdrukkelijk een vergunning voor verleend is.



</doc>
<doc id="274000" url="https://nl.wikipedia.org/wiki?curid=274000" title="Martin van der Spoel">
Martin van der Spoel

Martin Michel van der Spoel (Ermelo, 19 februari 1971) is een voormalig topzwemmer uit Nederland, die namens zijn vaderland deelnam aan de Olympische Spelen in Atlanta (1996). 

Daar maakte de veelzijdige zwemmer van DWK uit Barneveld deel uit van de drie estafetteploegen: op de 4x100 meter vrije slag (derde zwemmer), 4x200 meter vrije slag (derde zwemmer) en de 4x100 meter wisselslag (startzwemmer), met wie hij respectievelijk als vijfde, zevende en tiende eindigde. Op zijn enige individuele start, op de 200 meter wisselslag, kwam Van der Spoel niet verder dan de tiende plaats (tijd 2.03,01).
Vier jaar eerder miste de gediplomeerde fysiotherapeut de Olympische Spelen in Barcelona, vanwege strenge kwalificatie-eisen van de sportkoepel NOC*NSF. Een jaar eerder had Van der Spoel wel deelgenomen aan de Europese kampioenschappen langebaan (50 meter) in Athene, waar hij uitkwam op de 200 en 400 wissel, en de 100 en 200 meter rugslag. Op geen van die onderdelen wist hij de finale te bereiken.


</doc>
<doc id="274130" url="https://nl.wikipedia.org/wiki?curid=274130" title="Rhinovirus">
Rhinovirus

Rhinovirus is een geslacht virussen uit de familie van picornavirussen. Er bestaan meer dan honderd verschillende soorten. Rhinovirussen zijn de veroorzakers van diverse aandoeningen aan de luchtwegen van mensen en dieren, waaronder verkoudheid.

Rhinovirussen muteren enorm snel. Daardoor is iemand die een infectie met het virus overwint slechts kort immuun voor een nieuwe besmetting. Ook leiden de snelle mutaties, die grotendeels onsuccesvol zijn, ertoe dat rhinovirussen slecht buiten het lichaam gekweekt kunnen worden.


</doc>
<doc id="274141" url="https://nl.wikipedia.org/wiki?curid=274141" title="Frits Tjong-Ayong">
Frits Tjong-Ayong

Frits Andre Tjong-Ayong (13 januari 1912 – 23 december 1993) was een Surinaams chirurg en uroloog. Hij is de vader van de schrijfster en dichteres Carry-Ann Tjong-Ayong.

Tjong-Ayong werd geboren te Paramaribo als jongste zoon van Willem Tjong-Ayong en Carolina Essed. Hij voltooide zijn medische opleiding aan de Rijksuniversiteit Groningen onder hoogleraar Leendert Eerland, bij wie hij promoveerde als chirurg en uroloog. In 1937 trouwde hij Paulina Comvalius met wie hij vijf kinderen kreeg.

Van 1938 tot 1981 was hij directeur van het Sint Vincentius Ziekenhuis in Paramaribo. Onder zijn leiding werden veel verbeteringen doorgevoerd, opleidingen opgezet voor verpleegsters en verloskundigen en uitbreidingen gerealiseerd.

Hij overleed op 81-jarige leeftijd te Paramaribo. Erwin de Vries maakte een borstbeeld van hem dat in de hal van het Sint Vincentius Ziekenhuis staat. Er is in Paramaribo een straat naar hem genoemd.


</doc>
<doc id="274179" url="https://nl.wikipedia.org/wiki?curid=274179" title="Buikgriep">
Buikgriep

Buikgriep (gastro-enteritis) is de verzamelnaam voor klachten die vaak veroorzaakt worden door maag-darmontstekingen. Zoals alle ontstekingen kan een darmontsteking gepaard gaan met en/of veroorzaakt worden door een infectie (darminfectie), maar er kan ook een infectie zonder een ontsteking zijn.

De ziekten worden gekenmerkt door een infectie aan de slijmvliezen van de maag en de darmen. De meest algemene symptomen zijn buikpijn, weinig eetlust, koorts, diarree en braken. Als alleen de maag is aangedaan, wordt gesproken van een gastritis (maagontsteking). Als alleen de darmen zijn betrokken, is er sprake van een enteritis (darmontsteking).

Buikgriep kan worden veroorzaakt door een besmettelijk virus zoals rotavirus of norovirus, een bacterie zoals Salmonella en Shigella (voornamelijk in de derde wereld) of een parasiet zoals "Entamoeba histolytica".

Buikgriep kan zich uiten in de vorm van meerdere symptomen. Niet iedereen krijgt te maken met alle symptomen en niet alle symptomen hoeven aanwezig te zijn om van buikgriep te kunnen spreken. Symptomen van buikgriep zijn:

De meest voorkomende behandeling van buikgriep bij zowel kinderen als volwassenen is rehydratatie, dat wil zeggen aanvulling van het vocht dat tijdens het ziekteproces wordt verloren. Hiervoor zijn speciale rehydratatievloeistoffen op de markt, bijvoorbeeld ORS. Voldoende drinken zal meestal volstaan. 
Middelen tegen diarree, zoals loperamide, kunnen helpen bij het verminderen van vochtverlies. In ernstige gevallen of wanneer er bloed bij de ontlasting zit, is een doktersbezoek aangeraden.

Wordt de buikgriep veroorzaakt door bacteriële ontsteking, dan kunnen in bepaalde gevallen antibiotica aangewezen zijn.

Vaak wordt gedacht dat de normale manier van eten niet voortgezet kan worden tijdens buikgriep, maar aangezien het niet bewezen is dat dit kwaad kan, en volgens artsen de normale manier van eten juist wél goed is, hoeft men zich daar geen zorgen over te maken. Ook is er geen bewijs dat het verstandig is om de laatste maaltijd ongeveer 3 uur voor het slapengaan te nuttigen.

Overigens is het wel zo dat bij een ernstige virale infectie die gepaard gaat met hevige buikkrampen er aanbevolen wordt en het gebruikelijk is bij ziekenhuisopname een dag en een nacht de patient niet te laten eten, zodat de maag en darmen tot rust kunnen komen. Hierbij krijgt de patient enkel vocht door middel van een infuus en, indien nodig, anti-braakmiddel en pijnstilling.

Buikgriep is in de meeste gevallen uiterst besmettelijk. Met een simpele handdruk van iemand die buikgriep heeft, kan een nieuwe besmetting al worden veroorzaakt. Een goede hygiëne kan buikgriepbesmettingen voorkomen. Meermaals per dag de handen wassen, geen oud of stilstaand water drinken en voedsel, waar mogelijk, goed koken of bakken zijn nuttige maatregelen.



</doc>
<doc id="274242" url="https://nl.wikipedia.org/wiki?curid=274242" title="Plastische chirurgie">
Plastische chirurgie

Plastische chirurgie is een chirurgisch specialisme dat veelal geassocieerd wordt met het esthetisch en/of functioneel oogpunt aanpassen van het uiterlijk. Dit kan bestaan uit het herstellen van aangeboren of opgelopen verminkingen van het lichaam, maar ook uit cosmetische operaties zonder medische noodzaak. Officieel heet het specialisme echter "plastische, reconstructieve- en handchirurgie", en bestaat het vak uit veel meer dan alleen de esthetische chirurgie.

Tot de groep patiënten die reconstructieve chirurgie ondergaan, behoren zeer uiteenlopende patiënten. Het kan hierbij gaan om geboorteafwijkingen, ongelukken, maar ook mensen die door kanker of een andere ziekte een deel van hun lichaam hebben moeten inleveren. Aangeboren afwijkingen zoals een hazenlip (Schisis), aangeboren hand- of voetafwijkingen, maar ook zeer grote moedervlekken (de zogenaamde congenitale naevi) of vaat-afwijkingen als wijnvlekken en hemangiomen worden vaak door een "kinder-plastisch chirurg" geopereerd, iemand die zich speciaal op de aangeboren afwijkingen heeft toegelegd.

Al rond het begin van de jaartelling vonden in India reconstructies van afgesneden neuzen plaats en volgens sommige bronnen werden in dezelfde tijd in China lipspleten geopereerd. De eerste Nederlands beschreven ervaringen over het herstel van hazenlippen of hazemonden in de middeleeuwen vinden wij in het Nederlandstalige heelkundige manuscript, met de hand geschreven boek, van meester Jan Yperman (1295-1351) uit het Vlaamse Ieperen.

De eerste plastische chirurgie in Engeland werd in 1816 toegepast door de Britse chirurg Joseph Constantine Carpue. Hij reconstrueerde een neus met behulp van een gesteelde lap door toepassing van een methode die in India al duizenden jaren geleden toegepast werd.

De ontwikkeling van de plastische chirurgie kreeg een grote impuls van de behoefte om verminkingen te herstellen van mensen die deze hadden opgelopen tijdens de Eerste Wereldoorlog. Deze "oorlogschirurgie" ontwikkelde zich tot een apart specialisme (zie ook Autoplastiek).

Ook na ongevallen is vaak plastisch chirurgische expertise vereist. Naast voor de hand liggende trauma's als brandwonden, aangezichtsletsels en grote littekens wordt de plastisch chirurg vaak betrokken bij wonden waarbij de bedekking van onderliggende structuren als botten, pezen, bloedvaten en dergelijke niet meer mogelijk is. Soms worden er dan trucjes toegepast om het defect te sluiten door de omliggende huid wat los te maken en over het defect heen te draaien, maar indien dat onmogelijk is moet een andere oplossing worden bedacht. Een spier uit de omgeving losmaken en die over het defect heen draaien, de zogenoemde, "gesteelde lap" is dan soms een optie. Hierbij blijft de bestaande bloedvoorziening van de spier intact. Als dat niet kan wordt er soms voor gekozen om een spier van een locatie wat verder weg helemaal los te halen, en vervolgens op de plek van het defect met zijn bloedvaten weer aan te sluiten op bloedvaten in de buurt van het defect, zodat de spier hier kan overleven. Dit wordt een "vrije lap" of "free flap" genoemd, en vereist microchirurgische expertise aangezien de bloedvaten dan met een microscoop moeten worden aangesloten.

Patiënten die na een oncologische operatie (een operatie die verricht wordt in verband met kanker) een probleem overhouden worden ook vaak door een plastisch chirurg gezien. Dit kan zijn direct tijdens de operatie waarin de tumor wordt verwijderd, of pas maanden of jaren later. In het eerste geval bestaat er vaak al een probleem omdat er een belangrijke anatomische structuur moet worden weg genomen om alle kanker weg te kunnen halen. Een tumor in het bot van de onderkaak is hier een goed voorbeeld van. Een kaakchirurg haalt dan een groot deel van de onderkaak weg en laat een groot defect over dat door de plastisch chirurg moet worden hersteld. Vaak gaat het niet alleen om bot, maar ook om weke delen. Ook dan wordt vaak gebruikgemaakt van de microscoop om het defect op te vullen met een vrije lap. Aangezien alleen spier niet voldoende is om de onderkaak te reconstrueren, moet ook een stuk bot worden getransplanteerd. Aangezien donormateriaal vaak gepaard gaat met afstoting en dergelijke, is materiaal vanuit de patiënt zelf veruit superieur. Er bestaan diverse plekken waar je relatief ongestraft een stuk bot kunt weghalen met zijn voedende slagader en afvoerende ader om in het hoofd-hals gebied weer aan te sluiten. Je kunt het kuitbeen (de fibula), de bekkenkam (de crista iliaca) of het schouderblad (de scapula) gebruiken, waarvan de fibula het meest populair is. Maar ook vrouwen die vanwege borstkanker een borst moeten afstaan ondergaan soms tijdens dezelfde operatie waarin de borst wordt afgezet een reconstructie van de borst. Dit heeft behalve psychologische voordelen voor de patiënt ook chirurgisch-technische voordelen, omdat veel van de huid vaak kan blijven zitten en zijn eigen vorm nog heeft. Borstreconstructie kan op veel verschillende manieren, met lichaamsvreemd materiaal als siliconen borstprotheses, maar ook met lichaamseigen materiaal als de rugspier (de Lattisimus Dorsi) of met buikvet. Dit buikvet kan op zijn eigen bloedvaten gesteeld blijven en samen met de rechte buikspieren (de rectus abdominus) naar de wond worden 'gedraaid', of als vrije lap microscopisch worden aangesloten. In het eerste geval wordt gesproken over een TRAM-flap (Transverse Rectus Abdominis Muscle), in het tweede over een DIEP-flap (Deep Inferior Epigastric Perforator).

De handchirurgische kant van het vak is er één die vaak onderbelicht wordt. De meeste mensen in Nederland weten niet eens dat dit specialisme bij de plastische chirurgie hoort. Gezien de zeer complexe anatomie van de hand met een uitgesproken balans tussen buig- en strekpezen, met daarnaast de vele ligamenten en de grote hoeveelheid aan belangrijke structuren als zenuwen, bloedvaten, pezen en spieren op een klein oppervlak, maken van de hand een grote chirurgische uitdaging. Gezien de chirurgisch-technische en vaak microscopische expertise die vereist is om een ernstig verwonde hand weer aan te zetten of te repareren, is dit specialisme van oudsher bij de plastisch chirurg terechtgekomen. In België behoort het echter tot de orthopedische heelkunde. Naast afgerukte handen en vingers weer aanzetten en allerlei gebroken botten fixeren in de hand, bestaat de handchirurgie uit allerlei ligamentaire problemen, zenuwproblemen, gewrichtslijtage (artrose) en zelfs soms aangeboren afwijkingen.

Tot slot de esthetische kant van de plastische chirurgie. Dit is de kant waarmee het vak in de media altijd direct geassocieerd wordt, maar welke eigenlijk maar een relatief klein deel van het vak vormt. Het betreft hierbij doorgaans mensen die een operatie ondergaan aan hun lichaam met als doel hun uiterlijk te optimaliseren. Het gaat hier vaak om mensen die sterke onvrede hebben met hun uiterlijk. Deze vorm van plastische chirurgie wordt cosmetische of esthetische chirurgie genoemd. Een aantal vaak uitgevoerde operaties zijn borstvergroting of -verkleining, liposuctie, neus-, oog- en oorcorrecties, de voorhoofdslift, de facelift en de thigh gap. Door het transplanteren van weefsel of het gebruik van kunstmatige materialen zoals siliconen zijn een groot aantal van deze cosmetische correcties mogelijk geworden. De overgrote meerderheid van de mensen die ervoor kiezen om een cosmetische operatie te ondergaan, heeft een zeer duidelijk omschreven wens en verwachting van de ingreep en het resultaat. Ondanks de grote aandacht hiervoor in de media zijn er geen cijfers die bevestigen dat patiënten die cosmetische operaties ondergaan steeds jonger worden, of dat plastisch chirurgen elke gewenste operatie zonder meer uit zouden voeren. Voor operaties in het algemeen, maar voor cosmetische operaties in het bijzonder, geldt dat een reële verwachting van zowel de patiënt als de chirurg essentieel zijn voor een bevredigend resultaat.

Er is vanaf 15 augustus 2011 overeenkomstig de wet van 6 juli 2011 een reclameverbod voor ingrepen van medische esthetiek (= plastische chirurgie), dit is elke ingreep van een beoefenaar van de geneeskunde om iemands uiterlijk op diens vraag te veranderen om esthetische redenen en zonder therapeutisch of reconstructief doel. Ook inspuitingen en laser klasse IV- en IPL-behandelingen worden beschouwd als ingrepen van medische esthetiek.

‘Reclame’ wordt heel ruim gedefinieerd, met name iedere mededeling of handeling die de ingrepen rechtstreeks of onrechtstreeks bevordert en dit ongeacht de aangewende plaats, drager of technieken.

Persoonlijke informatie over de ingrepen en de beoefenaars is enkel onder strikte voorwaarden toegelaten. Deze informatie moet waarheidsgetrouw, objectief, relevant, verifieerbaar, discreet en duidelijk zijn. Ze mag verder niet misleidend of vergelijkend zijn. Financiële argumenten zijn verboden.

Bovendien mogen resultaten van onderzoeken niet gebruikt worden als persoonlijke informatie. Het gaat hier onder meer om foto’s van vóór en na de ingreep en om getuigenissen van patiënten.

In Nederland gelden strengere regels dan voorheen omtrent het uitvoeren van plastische chirurgie. Deze regels worden echter nog niet altijd nageleefd.



</doc>
<doc id="274588" url="https://nl.wikipedia.org/wiki?curid=274588" title="Transpositie van de grote vaten">
Transpositie van de grote vaten

Transpositie van de grote vaten (in het Engels: Transposition of the Great Arteries/TGA) is een aangeboren hartafwijking waarbij de aorta en de longslagader zijn omgewisseld.

Bij een normaal hart zal de longslagader zijn aangesloten op de rechterkamer, en de aorta op de linkerkamer. De rechterkamer pompt zo zuurstofarm bloed naar de longen, en de linkerkamer pompt op zijn beurt zuurstofrijk bloed naar de rest van het lichaam. Bij een hart met TGA zal zuurstofrijk bloed naar de longen worden gepompt (waar het geen extra zuurstof op zal nemen) en zuurstofarm bloed naar de rest van het lichaam (waardoor hersenen, spieren en andere organen geen zuurstof krijgen aangevoerd). Dit is dus alleen met het leven verenigbaar als elders nog andere defecten bestaan waarbij bloed in de beide circulaties zich mengt.

TGA is voor het eerst beschreven in 1797 door Matthew Baillie.

De patiënt met deze aandoening zal door zuurstofgebrek blauw kleuren. Omdat de verdere ontwikkeling ernstig belemmerd wordt zal de patiënt zonder behandeling niet ouder worden dan 1 jaar.

Direct na de geboorte zal tussen de linker- en de rechterhartboezem een gaatje zitten (foramen ovale). Hierdoor kan zuurstofrijk bloed zich mengen met het zuurstofarme bloed.
De eerste behandeling is erop gericht dit gaatje open te houden en zo mogelijk te vergroten door middel van medicijnen of katheterisatie (ook wel bekend als de Rashkindprocedure). Verder heeft een kind na zijn geboorte ook nog een verbindingsader tussen de twee slagaders, de ductus Botalli, die langzaam sluit. Met behulp van een Prostaglandine (geen NSAID) kan deze ader opengehouden worden.

Een operatieve ingreep is de enige mogelijkheid tot duurzaam herstel van de patiënt. In principe zijn twee ingrepen mogelijk. Een correctie binnen in de bovenzijde van het hart in de boezems("Mustard ofwel Senning correctie") en een buiten het hart, aan de bovenzijde van het hart / onderzijde van de grote vaten (de modernere "Arterial Switch").

Na deze ingreep wordt het bloed dat binnenkomt in de rechterboezem omgeleid naar de linkerkamer, en bloed dat binnenkomt in de linkerboezem wordt omgeleid naar de rechterkamer. Het nadeel van deze ingreep is dat nu een omgekeerd hart ontstaat. De (normaal gesproken) minder sterke rechterkamer wordt nu voor het zware werk gebruikt (namelijk het pompen van bloed door de rest van het lichaam) en de sterkere linkerkamer wordt gebruikt voor het lichtere werk (namelijk het pompen van bloed naar de longen). Een ander nadeel is dat doordat er een omgekeerd hart ontstaat er ook meer druk op de rechterkamer komt waardoor de hartklep kan gaan lekken. Een voordeel van de ingreep is dat deze kan worden toegepast op latere leeftijd. Tegenwoordig worden patiënten bij voorkeur met een arteriële switch behandeld.

Na deze ingreep wordt het bloed dat binnenkomt in de rechterboezem omgeleid naar de linkerkamer via een tube. Het voordeel van deze procedure boven de Mustard/Senning en Arterial Switchcorrectie is dat weer een anatomisch normale situatie ontstaat. Wat links hoort zit dan weer links en wat rechts hoort zit dan weer rechts, inclusief de kleppen. Echter loopt er nu een tube door de kamer wat betekent dat deze minder inhoud heeft. Voordeel ten opzichte van de Nikaidoh is dat de ligging van de kransslagaders niet van belang is.

Bij deze ingreep worden de beide slagaderen losgehaald van het hart, omgewisseld en weer vastgezet. Het voordeel van deze procedure boven de Mustard/Senning correctie is dat weer een anatomisch normale situatie ontstaat. Wat links hoort zit dan weer links en wat rechts hoort zit dan weer rechts. Nadeel is dat de operatie zo vroeg mogelijk moet plaatsvinden in verband met de (sterkte)ontwikkeling van de hartspier. Daarnaast is dit een ingewikkelder ingreep omdat ook de kransslagaders moeten worden overgezet. Het zuigelingenhart is niet veel groter dan een walnoot zodat het nodige van de kennis en kunde van de chirurg wordt verwacht. In de nabije toekomst kan deze ingreep waarschijnlijk ook op volwassenen worden toegepast die eerder een Mustard/Senning correctie hebben ondergaan. Daarbij komt wel dat de linkerkamer weer sterker moet worden, omdat hij minder gespierd is geworden doordat hij minder werk hoefde te doen. Als de kransslagaders complex liggen is deze ingreep niet zonder meer mogelijk.

Bij deze ingreep worden de beide slagaderen losgehaald van het hart, omgewisseld en weer vastgezet.Echter worden nu ook de bijbehorende kleppen verwisseld. Het voordeel van deze procedure boven de Mustard/Senning en Arterial Switchcorrectie is dat weer een anatomisch normale situatie ontstaat. Wat links hoort zit dan weer links en wat rechts hoort zit dan weer rechts, inclusief de kleppen. Als de kransslagaders complex liggen is deze ingreep niet zonder meer mogelijk.



</doc>
<doc id="275102" url="https://nl.wikipedia.org/wiki?curid=275102" title="Lymfedrainage">
Lymfedrainage

Lymfedrainage is een behandeling met de bedoeling de afvoer van overtollig lymfevocht te bewerkstelligen als het lichaam daartoe zelf niet in staat is. Door massage van de lymfeklieren en de lymfebanen kan de lymfeafvoer worden gestimuleerd. Lymfedrainage is een speciale massage waarbij de stroming van het lymfevocht wordt gevolgd.

Vaak zijn hiernaast andere behandelingsmethoden nodig:


</doc>
<doc id="275106" url="https://nl.wikipedia.org/wiki?curid=275106" title="Donkere wespbij">
Donkere wespbij

De donkere wespbij ("Nomada marshamella") is een sterk op een wesp gelijkende bij uit de familie Apocrita.

Deze solitaire bij heeft een meer rode kleur; rode ogen, poten, voelsprieten en ook de vleugels zijn oranjerood gekleurd. Het achterlijf is net zoals veel wespen zwart en heeft gele dwarsstrepen. De kop en het borststuk zijn roodbruin tot zwart van kleur en sterk behaard en de lengte is maximaal 14 millimeter, mannetjes blijven iets kleiner maar het verschil is te klein om te zien. Kenmerkend zijn de twee kleine, gele vlekjes aan de achterzijde van het borststuk.

De donkere wespbij is een zogenaamde koekoeksbij, en dankt deze naam aan de voortplanting. De eitjes worden namelijk niet in een zelfgemaakt nest afgezet, maar in een nest van een zandbijensoort. Er zijn drie soorten zandbijen waarop de wespbij parasiteert, waaronder de asbij ("Andrena cineraria"). Omdat deze drie soorten in grote delen van Europa voorkomen, is ook deze soort algemeen, ook in Nederland en België, maar onopvallend. De vliegtijd is van april tot augustus.


</doc>
<doc id="275165" url="https://nl.wikipedia.org/wiki?curid=275165" title="Eerste hulp bij motorongevallen">
Eerste hulp bij motorongevallen

EHBMO staat voor "eerste hulp bij motorongevallen".

Dit is de eerste hulp voor motorrijders waarbij voornamelijk aandacht wordt besteed aan het op de rug draaien van het slachtoffer en het afnemen van een integraalhelm. Daarbij moet rekening worden gehouden met het stabiliseren van de nek. Zowel het draaien van het slachtoffer als het afnemen van de helm moet eigenlijk vermeden worden, maar is soms onvermijdelijk, met name wanneer het slachtoffer niet ademt. 

Sommige helmen, zoals de systeemhelm en de jethelm, hoeven niet te worden afgenomen, omdat de hulpverlener bij het gezicht van het slachtoffer kan (voor beademen en aanspreken bijvoorbeeld).

Bij de motoropleidingen van de Koninklijke Landmacht maakt EHBMO sinds ca. 1994 deel uit van de opleiding. De Koninklijke Nederlandse Motorrijders Vereniging (KNMV) startte eind 2005 met de cursus MotoRescue, waarin hieraan ook aandacht wordt besteed.


</doc>
<doc id="275185" url="https://nl.wikipedia.org/wiki?curid=275185" title="Draagtijd">
Draagtijd

De draagtijd of dracht is de periode dat een foetus in de baarmoeder doorbrengt vanaf de bevruchting tot aan de bevalling. Van draagtijd wordt meestal gesproken bij zoogdieren, maar ook bij levendbarende vissen kan van draagtijd gesproken worden. Bij planten wordt van de "dracht" gesproken als zij nectar of stuifmeel leveren.

Bij mensen wordt de draagtijd gerekend vanaf de eerste dag van de laatste menstruatie ('menstruele leeftijd' of 'gestational age' (GA)). De duur van de zwangerschap bedraagt bij vrouwen gemiddeld 40 weken (280 dagen), gerekend vanaf de bevruchting is dat gemiddeld 268 dagen. Deze tijd kan van persoon tot persoon verschillen. Een twee weken kortere of een twee weken langere zwangerschap wordt ook nog als normaal beoordeeld. Over het algemeen geldt: hoe langer de draagtijd, des te hoger het geboortegewicht van de baby zal zijn.

Van zoogdier tot zoogdier verschilt de draagtijd veel. Zo heeft de Afrikaanse olifant een draagtijd van 18 tot 22 maanden, de spreekwoordelijk lange "olifantsdracht". Een walvis heeft een draagtijd van rond een jaar. De draagtijd van een koe is ongeveer gelijk aan die van een mens, negen maanden. De goudhamster heeft van de zoogdieren de kortste draagtijd, namelijk 16-18 dagen. Alleen de buideldieren hebben een nog kortere draagtijd, maar daar blijft het jonge diertje nog lang in de buidel van de moeder totdat het volgroeid is.


</doc>
<doc id="275236" url="https://nl.wikipedia.org/wiki?curid=275236" title="Gele koorts">
Gele koorts

Gele koorts is een infectieziekte, veroorzaakt door het gele-koortsvirus, die door steekmuggen wordt verspreid. Tot 50 % van de geïnfecteerden komt te overlijden wanneer de ziekte niet behandeld wordt. De ziekte komt alleen in Afrika ten zuiden van de Sahara (ca. 180.000 gevallen per jaar) en Zuid- of Midden-Amerika (ca. 20.000 gevallen per jaar) voor. Jaarlijks worden naar schatting 84.000 tot 170.000 mensen met het gele-koortsvirus besmet waarvan er rond de 60.000 komen te overlijden. In Afrika en Zuid-Amerika lopen 900 miljoen mensen het risico met gele koorts besmet te raken. Vaccinatie is de belangrijkste preventieve maatregel om de ziekte te bestrijden. Het vaccin tegen gele koorts is veilig, betaalbaar en zeer effectief. Het vaccin biedt waarschijnlijk een levenslange bescherming tegen gele koorts.

Het gelekoortsvirus behoort tot de flavivirussen, maar werd vroeger ten onrechte onder de togavirussen geschaard. Het gelekoortsvirus is een enkelstrengs RNA-virus dat 35-45 nm groot is. Niet alle muggen kunnen gelekoortsvirussen overbrengen. In Afrika gaat het meestal om de "Aedes aegypti" of "Aedes africanus", in Zuid-Amerika zijn het vaak muggen van het geslacht Haemagogus. Via de speekselklieren van de besmette mug komt het virus in het lichaam binnen en infecteert lymfocyten. Via de regionale lymfeklierstations verspreidt het virus zich vervolgens in de rest van het lichaam. Muggen die een geïnfecteerde aap of mens steken, worden na 2-3 weken besmettelijk.

Per jaar kan in een gebied met veel transmissie wel enkele procenten van de aanwezige bevolking geïnfecteerd worden met het gelekoortsvirus. Bij de jongvolwassenen kan in zo'n gebied mede daarom bij de meerderheid antistoffen tegen gele koorts worden aangetroffen. In Nederland is er in meer dan tien jaar geen gele koorts vastgesteld.

Er worden twee typen van overdracht onderscheiden:

Bij de sylvatische vorm van overdracht wordt het gelekoortsvirus aangetroffen in muggen en apen. Af en toe wordt uit dit reservoir een niet-immune mens geïnfecteerd. Gele koorts is in dit geval dus een zoönose.

Bij de urbane vorm is er overdracht in de stad van muggen naar de mens. Er zijn hier geen apen die als reservoir dienen. Dit is de vorm van overdracht die de meeste menselijke ziektegevallen veroorzaakt in de vorm van epidemieën.

Er is nog nooit overdracht van gele koorts van mens op mens aangetoond. De reden dat in het Midden-Oosten en Azië geen gele koorts voorkomt ondanks het feit dat de hiervoor benodigde muggen ("A. aegypti") op grote schaal voorkomen, is niet bekend.
De ziekteverschijnselen zijn bij deze 2 vormen identiek aangezien het om hetzelfde virus gaat.

De ziekte verloopt meestal subklinisch, minder dan een kwart van de patiënten krijgt symptomen van gele koorts. De sterfte kan wel tot twintig procent of meer van alle patiënten oplopen, mede afhankelijk van de virulentie van het virus. De incubatietijd is vrij kort met 3-6 dagen. Hierna ontstaan de klachten die uiteen kunnen lopen van de klachten van een 'griepje' tot een ernstige hemorragische koorts.
De klachten beginnen acuut en zijn meestal hoge koorts, spierpijn, algehele malaise, hoofdpijn, misselijkheid, braken en mogelijk geelzucht. De polsslag is vaak langzamer dan verwacht. Hierna treedt een herstel op waarna een klein deel van de patiënten enkele uren tot een dag later alsnog ernstige ziekteverschijnselen krijgt. De klachten zijn dan (bloederige) diarree en andere bloedingen, buikpijn, ernstige geelzucht, neurologische afwijkingen en shock. Tot de helft van deze groep overlijdt aan de ziekte.

Er is geen oorzakelijke behandeling van gele koorts zodat de behandeling noodgedwongen symptomatisch is. Of dit bijdraagt aan een betere prognose is twijfelachtig.

In de jaren 30 van de 20e eeuw werden twee vaccins ontwikkeld tegen gele koorts. Het eerste is het FNV-vaccin (gekweekt op muizenhersenen) en het tweede het 17D-vaccin (gekweekt op kippeneieren) dat nu nog steeds als enige wordt gebruikt. Het is een vaccin met verzwakte levende gelekoortsvirussen. Het FNV-vaccin had als nadeel dat er bij kinderen relatief vaak hersenontsteking voorkwam waardoor het na 1961 niet meer werd geadviseerd voor kinderen jonger dan tien jaar. Voor 1961 is het in Frans Afrika op grote schaal gebruikt en het bleek erg effectief.
Het 17D-vaccin beschermt zeker tien jaar maar waarschijnlijk levenslang. Het wordt niet gegeven aan kinderen onder de 6 maanden en aan ouderen. In deze groepen is namelijk het risico op hersenontsteking door de vaccinatie relatief groot.
Sinds 1980 zijn veel landen van massavaccinatie overgegaan op vaccinatie bij uitbraken van gele koorts. Ook is de muggenbestrijding minder stringent aangepakt dan vroeger. Hierdoor komt gele koorts weer meer voor dan vroeger. Veel landen waar gele koorts endemisch voorkomt stellen vaccinatie voor bezoekers verplicht.

Als voorzorg wacht men in de regel 4 weken na toediening van levende vaccins vooraleer men immunosuppressieve medicatie (opnieuw) opstart. 


</doc>
<doc id="275261" url="https://nl.wikipedia.org/wiki?curid=275261" title="Hoofdluis">
Hoofdluis

De hoofdluis ("Pediculus humanus capitis") is een zeer klein insect dat behoort tot de dierluizen of Phthiraptera. Het is een van de bekendste soorten insecten die parasitair leeft van bloed van de mens en tevens een van de wijdst verspreide soorten. De hoofdluis wordt gezien als een plaaginsect. De medische term voor infectie met deze luis is Pediculosis capitis.

De luis houdt zich op in het hoofdhaar dicht bij de huid en leeft van het bloed dat wordt opgezogen door de zuigende steeksnuit. De hoofdluis is niet gevaarlijk en kan geen ziektes overbrengen. Een besmetting met de hoofdluis wordt "pediculose" genoemd en is geenszins het gevolg van een onhygiënische levenswijze zoals vaak wordt gedacht. De luis kan zich sneller verspreiden bij groepen mensen die er een onhygiënische levenswijze op na houden, maar heeft een voorkeur voor schoon en gewassen haar. Eeuwen geleden was de hoofdluis onder de gewone bevolking een normale verschijning maar in de meeste westerse landen is de luis tegenwoordig relatief zeldzaam.

De luis veroorzaakt een irritante jeuk aan de hoofdhuid als gevolg van een allergische reactie van de huid op het speeksel van de luis. Hoofdluis is zeer besmettelijk en kan gemakkelijk overgaan van mens op mens, vooral door direct haar-haarcontact.

De hoofdluis is net als andere op de mens parasiterende dieren een cultuurvolger die wereldwijd voorkomt. De hoofdluis wordt gemakkelijk verward met de kleerluis, deze laatste soort kan gevaarlijke ziektes overbrengen.

De hoofdluis is een klein, ongevleugeld insect dat een lengte bereikt van 2,5 tot 3 millimeter. De kleur is bruin tot grijs, de luis is enigszins doorzichtig en soms is de rode kleur van het opgezogen bloed te zien. De kleur van de luis hangt enigszins samen met het pigment in het haar van zijn gastheer. Het achterlijf is goed te onderscheiden van de voorzijde doordat het verdikt en duidelijk gesegmenteerd is en enigszins peer-vormig. De kop bevat twee zeer kleine ogen waarmee de luis nauwelijks iets kan zien en alleen verschillen tussen dag en nacht kan waarnemen. Op de kop zijn tevens twee gelede antennes aanwezig, die uit vijf leden bestaan. De zuigbuis van de luis wordt wel proboscis genoemd, wordt in rust ingetrokken en is dan niet te zien. De buis bestaat uit verschillende met elkaar vergroeide monddelen, zo vormt de hypopharinx of binnenlip het bovenste voedselkanaal, de onderste delen zijn ontstaan uit de onderlip of labium. In het midden bevindt zich het speekselkanaal. De voorzijde van de buis is voorzien van zaagachtige tandjes, waarmee de huid van de gastheer wordt opengezaagd.

Aan de voorzijde van het lichaam zijn de drie paar poten aanwezig, die morfologisch sterk op elkaar lijken. Alle poten eindigen in goed ontwikkelde grijpklauwtjes die zeer geschikt zijn om zich vast te klampen aan menselijke haren die niet al te dik zijn. De vrouwtjes zijn meestal iets groter dan de mannetjes, vooral als ze eitjes dragen. De luis heeft door de gebogen poten een enigszins krabachtig uiterlijk. De verschillende nimfstadia zijn moeilijk uit elkaar te houden en verschillen vooral in grootte. Net als de ouderdieren hebben de nimfen direct zes poten, antennes en ogen.
Neten zijn de eitjes van de hoofdluis en zijn grijs-wit van kleur. Ze kunnen erg lijken op roos. Waar roos los in het haar zit, zitten de neten stevig vastgeplakt aan het haar. De eitjes zijn 1 mm groot en bevinden zich op 3–4 mm van de hoofdhuid.
De hoofdluis voedt zich uitsluitend met menselijk bloed, gemiddeld 3 tot 6 keer per dag. De hoofdluis is gevoelig voor een tekort aan voedsel.Hoofdluizen kunnen tussen 8-24 uur overleven zonder voedsel en warmte, anders drogen ze uit en sterven ze.

Bij het zuigen brengt de luis zijn zuigende monddelen in de huid en zuigt een hoeveelheid bloed op. Voor het bloed zuigen begint wordt eerst een beetje speeksel gebracht, dat een stollingsremmende werking heeft. Doordat het bloed niet stolt kan de luis blijven zuigen. Er worden per keer zeer kleine hoeveelheden opgezogen, waarbij de vrouwtjes aanzienlijk meer bloed nodig hebben omdat ze de eitjes moeten ontwikkelen. Toch komen de klachten van de luis niet voort uit het bloed zuigen zelf, maar aan de vele bijtgaatjes die worden aangebracht die voor hevige jeuk zorgen.

De favoriete plaatsen van de hoofdluis zijn de donkerste delen van de schedel, hoofdluizen hebben een hekel aan licht al kan deze eigenschap niet worden ingezet bij de bestrijding van de luis. Hoofdluizen bevinden zich het vaakst achter de oren, omdat het hier relatief warm en vochtig is. De omgevingstemperatuur komt zeer nauw; als het te koel of te warm wordt sterven de luizen spoedig. Indien een gastheer koorts heeft, zullen de luizen het lichaam verlaten en ook als de dood bij de gastheer intreedt gaan de luizen op zoek naar een warme plek.

Van de hoofdluis is beschreven dat meisjes gemakkelijker worden besmet vanwege het relatief langere haar. Dit kan ook verklaard worden doordat besmetting vooral plaatsvindt door direct haar-haarcontact. Ook is bekend dat mensen met kroeshaar minder snel besmet raken vanwege het krullerige haartype, waar hoofdluizen een hekel aan blijken te hebben. Ander onderzoek meldt dat luizen in Europa zich hebben aangepast aan het ovale haar van blonde mensen, terwijl luizen in bijvoorbeeld Afrika pootjes hebben die zich beter hechten aan het plattere kroeshaar. Hierdoor krijgen negroïde mensen in Europa minder snel luizen, omdat ze zich niet goed aan de haren kunnen hechten.

De hoofdluis begint zijn leven als ei, de eitjes van mensenluizen worden wel neten genoemd. Het ei wordt tegen een haar (A) geplakt. Wat opvalt als men een ei onder de microscoop bekijkt, is het duidelijk zichtbare 'klepje' aan de bovenzijde, dat het operculum wordt genoemd (B). Het ei zelf (C) is tonvormig en is met een kitstof (D) tegen de haar geplakt. Uit het klepje aan de bovenzijde sluipt de nimf naar buiten als de embryonale ontwikkeling is voltooid (E). Aanvankelijk zijn de neten doorzichtig en zitten ze vast aan een haarschacht dicht bij de huid. Het zich ontwikkelende embryo is vaak met een loep te herkennen aan een donkere vlek aan iedere zijde, dit zijn de ogen van de luis.

De eitjes worden één voor één vastgeplakt aan de basis van een haar, enkele millimeters boven de hoofdhuid. Hier is de temperatuur niet alleen verhoogd door de doorbloeding van de huid maar de neet wordt tevens goed geïsoleerd door het haar. Ieder ei wordt met een lijmachtig goedje tegen een haarspriet gemetseld. Deze kitstof hardt snel uit en is niet in water oplosbaar en ook niet met zeep te verwijderen. Na zeven tot tien dagen komen ze uit. Deze zogenaamde incubatietijd is vrijwel altijd gelijk omdat de omgevingstemperatuur door de nabijheid van de hoofdhuid relatief hoog is en daarnaast vrij stabiel door de goede isolatie van het haar. Omdat het ei in de lengte tegen de haar wordt geplakt, en altijd met de zijde die correspondeert met de buikzijde van de uit te sluipen nimf, kan deze zodra het ei verlaten wordt direct tegen de haarschacht omhoog lopen.

Als het ei (1) uitkomt, komt de nimf tevoorschijn, deze lijkt al sterk op het volwassen dier maar is veel kleiner. De nimfen zijn slechts 1 mm groot en zeer moeilijk te zien. Na 7 tot 10 dagen worden de drie juveniele stadia doorlopen en is de luis volwassen. De jonge nimfen (2) zuigen net als hun ouders bloed en vervellen waarna het tweede nimfstadium aanbreekt (3) en de nimf nogmaals vervelt. Na het derde nimfstadium (4) vervelt de nimf voor de laatste keer en is vanaf dan volwassen. Pas dan is te zien of het een mannetje (5) of een vrouwtje (6) is.

De mannetjes zoeken de vrouwtjes op voor de paring. Tijdens de paring bevindt het mannetje zich onderop en krult zijn achterlijf omhoog om het vrouwtje te bevruchten. Het mannetje houdt haar vast met speciale haakjes aan zijn eerste potenpaar, die precies in gleufjes in het derde potenpaar van het vrouwtje passen. Zo verankeren ze zich terwijl de bevruchting plaatsvindt.

Het vrouwtje zet zodra de paring heeft plaatsgevonden dagelijks 7 tot 10 neten af op het haar. Een vrouwtje kan gedurende haar leven zo'n 80 tot 100 eitjes afzetten. Tijdens de ontwikkeling van de luis kan er van alles misgaan. Sommige eitjes bijvoorbeeld zijn niet levensvatbaar en komen niet uit. Ook kan er iets mis gaan bij het verlaten van het ei waarbij de nimf sterft. Ook de vervelling kan mislukken waardoor de luis sterft, dit vindt met name plaats als het te droog is. Hoofdluizen leven eenmaal volwassen ongeveer een maand.

De hoofdluis vermenigvuldigt zich onder ideale omstandigheden razendsnel en is zeer besmettelijk. Door de korte levenscyclus en het relatief grote aantal nakomelingen kan een enkel vrouwtje in theorie een mens binnen korte tijd volledig bedekken. In de praktijk is het aantal luizen betrekkelijk klein, ongeveer 20 luizen per besmet persoon, maar er kunnen grote hoeveelheden neten aanwezig zijn.

De mensenluis waartoe de kleer- en hoofdluis behoren, leeft al zeer lang samen met de mens. Een analyse van het DNA van de verschillende soorten luizen suggereert dat de voorouder van de mensenluis 770.000 jaar geleden ontstond. De kleerluis ontstond volgens wetenschappers ongeveer 107.000 jaar geleden, toen mensen meer kleding gingen dragen.

Een besmetting met luizen als de hoofdluis wordt door veel mensen als een taboe gezien. In de praktijk kan iedereen met de luis besmet worden en heeft dit niets met een onhygiënische of armoedige levenswijze te maken. De hoofdluis voelt zich zelfs beter thuis in schoon haar dan in ongewassen, vet haar. Hoewel hoofdluizen geen ziektes overbrengen kunnen ze soms secundaire infecties veroorzaken doordat bijvoorbeeld de beetwondjes gaan ontsteken. De kans hierop wordt sterk vergroot als aan de wondjes wordt gekrabd. Indien men blijft krabben, kan wild vlees ontstaan op de hoofdhuid, wat kan resulteren in zogenaamde Poolse vlecht ("plica polonica"). Ook kan de schimmel "Achorion schönleini" worden overgebracht, die de veroorzaker is van hoofdpijn.

Er is erg weinig bekend over het voorkomen van hoofdluis in Nederland. Van 1993 tot 1998 werden op een school in Wageningen circa 360 kinderen maandelijks gecontroleerd op hoofdluis. Gemiddeld had per screening 0,65% van de kinderen hoofdluis, met sterke fluctuaties door het jaar heen. Bij de nationale campagne van Landelijke Steunpunt Hoofdluis op 3 maart 2010 werden bij 30 van de 140 (21,4%) deelnemende scholen, luizen of neten gevonden. In totaal werd slechts 0,2% van het totaal aantal gescreende leerlingen positief bevonden (98 van 37.518 leerlingen) met gemiddeld 2 luizen en 1 neet. Het Landelijk Steunpunt Hoofdluis stelt dat jaarlijks ongeveer 240.000 kinderen op de basisschool te maken krijgen met luizen. Dit wil zeggen dat 15% van alle kinderen tussen 4-12 jaar besmet worden met hoofdluis.

Besmetting vindt voornamelijk plaats door direct haar-haarcontact. Basisscholen, peuterspeelzalen, en kinderdagverblijven zijn dan ook een notoire plek voor besmettingen vanwege de vele fysieke contacten tussen kinderen. Scholen zijn niet per definitie de besmettingsbron, ook op kantoor, bij het sporten of onder andere omstandigheden kan een besmetting plaatsvinden.

Het voorkomen van een besmetting van de hoofdluis kan men in principe niet, aangezien de hoofdluis zich op de meest onverwachte plaatsen kan bevinden. Ook kan men niet immuun zijn of worden voor de hoofdluis, de luis kan zich steeds opnieuw blijven manifesteren. Het overgaan van de luizen via besmette kleding is mogelijk. Regelmatige controle van de huisleden op hoofdluis heeft weinig zin, omdat de luis al kort na de besmetting tot jeuk op het hoofd leidt en dus snel na besmetting opgemerkt wordt.

Alvorens over te gaan op behandeling moet eerst worden vastgesteld of er daadwerkelijk luizen en/of neten aanwezig zijn en het niet gaat om bijvoorbeeld roos of druppeltjes haarlak. Een voorbeeld zijn de vervellingshuidjes van de nimfen, die niet blijven plakken maar doen denken aan huidschilfers. De neten daarentegen blijven stevig vastplakken aan de haren en komen niet los. Het is bij het aantreffen van alleen neten belangrijk om vast te stellen of ze vol zijn of leeg. Omdat de neten altijd enkele millimeters van de huid worden afgezet, zijn neten die hoger in de haarschacht worden aangetroffen al ouder. Eitjes die op een hoogte van enkele centimeters zitten zijn altijd lege of afgestorven neten. De hoofdluis is wat dit betreft zeer nauwkeurig; als een ei te ver van de huid wordt afgezet is de ontwikkelingstemperatuur te laag en zal het niet uitkomen.

Het vaststellen van een mogelijke besmetting met de hoofdluis kan plaatsvinden door het haar uit te kammen en het residu te bekijken. Hoofdluizen zijn kleine, bleke en vrij langwerpige diertjes met een verdikt achterlijf. Door een gaasje over de kam te doen, of te kammen boven een wit laken of wit stuk papier, zijn de luizen makkelijk te zien. Door het haar nat te maken of met wat crèmespoeling glad te maken kan voorkomen worden dat luizen tijdens het kammen overlopen op reeds gekamde plukken haar. Indien het vaststaat dat men met hoofdluis is besmet is behandeling noodzakelijk om de luis volledig uit te roeien omdat deze zich anders zal blijven manifesteren.

Al in vroeger tijden werden luizen bestreden door ze handmatig uit het haar te verwijderen - het zogenaamde "luizen". Hoofdluis wordt ook tegenwoordig meestal bestreden door ze handmatig te verwijderen middels kammen met een fijntandige luizenkam. Ook kunnen antihoofdluismiddelen worden gebruikt. Een nieuwe methode is de luizen uitdrogen door warme lucht door het haar te blazen. Dit zou zelfs de neten doden. Ook kunnen bestrijdingsmiddelen worden gebruikt, maar deze worden vaak als laatste ingezet.

Het lastige bij de bestrijding is het feit dat herbesmettingen kunnen plaatsvinden via klasgenoten, familieleden of collega's. Een belangrijk kenmerk van de hoofdluis is de afhankelijkheid van menselijk bloed en de afhankelijkheid van temperatuur en luchtvochtigheid. Bij een ideale temperatuur kan een hoofdluis slechts 2 dagen overleven, bij een lagere temperatuur kan dit oplopen. Vanaf het moment dat ze van het hoofd af zijn, zijn ze dusdanig zwak dat een (nieuwe) besmetting onwaarschijnlijk is.

Bestrijding geschiedt door uitkammen met een netenkam, eventueel in combinatie met een antihoofdluismiddel. Indien bij één gezinslid hoofdluis wordt aangetroffen, is het aan te raden voor de zekerheid alle gezinsleden te controleren. Met de slogan: "Luis in je haar? Kammen maar!" stelt het Rijksinstituut voor Volksgezondheid en Milieu dat de primaire behandelmethode kammen is (met speciale netenkam), onder andere vanwege het steeds meer voorkomen van resistentie tegen malathion, het meest gebruikte hoofdluisinsecticide. Het kammen van het haar is een precies werkje en geeft geen 100% zekerheid dat alle luizen en neten zijn verwijderd, maar de methode is veilig en er hoeven geen mogelijk schadelijke of irriterende chemicaliën te worden gebruikt. Producten op basis van de werkzame stof dimeticon, bevatten overigens geen pesticiden en bestrijden de luis door ze in te sluiten wat leidt tot verstikking van de luis. Permetrine en malathion vergiftigen de luis. Dimeticon wordt daarom ook aangeraden door het RIVM.
Het kammen van het haar is het effectiefst als men aan de volgende voorwaarden voldoet:

Raadpleeg altijd een arts. Indien kinderen jonger dan 6 maanden, zwangere vrouwen of vrouwen die borstvoeding geven zijn besmet, dient voordat een behandeling van het haar plaatsvindt altijd een huisarts geraadpleegd te worden. Ook kinderen met longaandoeningen zoals astma kunnen gevoelig zijn voor sprays en van sommige middelen is een interactie met andere medicijnen bekend.

Voor de behandeling van luizen op de mens zijn speciale shampoos, lotions en sprays verkrijgbaar. Deze bevatten verschillende luis-dodende verbindingen die afhankelijk van de werkzame stof een iets andere werking hebben. In de onderstaande tabel zijn enkele bekende bestanddelen en merknamen opgenomen. De genoemde bijwerkingen "kunnen" voorkomen maar dit verschilt van mens tot mens en is daarnaast sterk afhankelijk van het product en de dosering.

Aangeraden wordt om deze middelen niet onnodig te gebruiken of louter preventief toe te passen. Geen enkel middel werkt preventief, behalve het kaalscheren van het hoofd. Preventieve producten op de markt worden niet aangeraden door het RIVM omdat er nooit aangetoond is dat het werkt. Daarnaast kan het onnodig gebruik van insecticiden (permetrine en malathion) een resistentie van de luis in de hand werken. Hoofdluismiddelen zijn er op basis van Malathion, Permetrine en Dimeticon. De eerste twee zijn insecticides die als geneesmiddel geregistreerd zijn en de laatste is een onschadelijke siliconepolymeer die een verstikkende laag rond de luis vormt en zo de waterhuishouding verstoort met de dood van de luis tot gevolg. Alle drie kunnen huidirritatie, overgevoeligheid en sensibilisatie als bijwerking hebben. Nadat de luis is verdwenen, kunnen nog enige tijd (dode) neten worden aangetroffen, die aan de haren gekit zitten. Deze moeten uit het haar gekamd worden met een fijntandige kam.

In het verleden werd aangeraden om bij besmetting kleding, knuffels en beddengoed te wassen. Ook werd (en wordt) op veel scholen en kinderdagverblijven gebruikgemaakt van een speciale luizencape voor jassen om besmetting te voorkomen. In een richtlijn van de RIVM wordt dit niet meer aanbevolen, omdat besmetting vooral plaatsvindt door direct haar-op-haarcontact. Het is niet wetenschappelijk bewezen dat luizencapes bijdragen aan het voorkomen van hoofdluis.

Er worden verschillende mengsels aangeboden tegen hoofdluis die voornamelijk gebaseerd zijn op plantaardige extracten of oliën. De werking van dergelijke middelen is niet aangetoond en deze middelen zijn niet als medicijn geregistreerd. Vaak zijn kruiden een onderdeel van het recept, zoals bladeren van rozemarijn en lavendel. Ook gels en oliën worden wel aangeboden ter voorkoming van een besmetting. Ook hiervan is de preventieve werking niet aangetoond.

De hoofdluis is een insect dat behoort tot de orde van de dierluizen die met een wetenschappelijk naam Phthiraptera wordt genoemd. De Nederlandse naam 'luizen' is misleidend omdat veel verschillende insecten die 'luis' worden genoemd vaak totaal niet aan elkaar verwant zijn. Voorbeelden zijn de bladluizen, de houtluizen en de luisvliegen. Zelfs sommige kreeftachtigen worden luis genoemd, een voorbeeld is de karperluis. De indeling van de hoofdluis binnen de insecten is interessant; de luis behoort tot de groep van de gevleugelde insecten (Pterygota) maar ontwikkelt geen vleugels. Net als de vlo, die van de schorpioenvliegen afstamt, bezaten de voorouders van de hoofdluis vleugels maar zijn deze in de loop der evolutie weer verloren gegaan door degeneratie.

De dierluizen worden verdeeld in de bijtende luizen en de zuigende luizen, de hoofdluis behoort tot de laatste groep en is tevens de bekendste vertegenwoordiger. Naast de hoofdluis telt de groep van zuigende luizen meer dan 220 verschillende soorten waarvan er 44 inheems zijn in Nederland. De dierluizen zijn een groep van redelijk uniforme maar desondanks zeer gespecialiseerde insecten. De meeste soorten leven parasitair van het bloed van zoogdieren of vogels, de twee bekendste soorten zijn de schaamluis en de mensenluis, deze laatste soort wordt opgesplitst in twee ondersoorten; de lichaams- of kleerluis en de hoofdluis. De reden van deze bekendheid is dat deze luizen op de mens zijn gespecialiseerd en goed zijn onderzocht. De meeste op zoogdieren parasiterende luizen zijn niet zo goed onderzocht, vrijwel ieder zoogdier en vogel heeft zijn 'eigen' luis, de verschillende soorten zijn zo gespecialiseerd dat ze maar op één specifieke diersoort kunnen leven.

De kleerluis en de hoofdluis zijn niet alleen sterk aan elkaar verwant, het zijn verschillende ondersoorten van dezelfde soort; de mensenluis. Beide soorten zijn anatomisch gezien hetzelfde, al wordt de kleerluis groter en heeft relatief langere antennes. De hoofdluis blijft kleiner is donkerder van kleur, ook is het chitinepantser relatief dikker. Beide ondersoorten zijn zeer sterk verwant; als een kolonie hoofdluizen op een onbehaard deel van lichaam wordt gekweekt gaan ze na enkele generaties sterker lijken op de kleerluis.

De hoofdluis is vanwege het onooglijk kleine lichaam gemakkelijk met andere op de mens levende parasieten te verwarren. Op de mens leven verschillende luizen, mijten, vlooien en andere ongewervelden, die ieder een eigen levenswijze kennen en een andere lichaamsstreek bewonen. Doordat de hoofdluis zich doorgaans alleen in het hoofdhaar manifesteert is de luis eenvoudig te onderscheiden van andere bloedzuigende luizen die op mensen leven. De bekendste zuigende luis, de schaamluis of platje ("Phthirus pubis"), heeft poten die gebouwd zijn om relatief dikke haren vast te klampen en kan zich alleen handhaven in schaamhaar, rond de anus, okselhaar en in de snor, baard, wimpers of wenkbrauwen. De sterk verwante maar veel zeldzamere kleerluis ("Pediculus humanus corporis") ten slotte wordt iets groter dan de schaam- en hoofdluis en kan zich niet door sterk behaarde omgevingen verplaatsen. De kleerluis is daarom alleen aan te treffen op onbehaarde lichaamsdelen en aan de binnenzijde van kleding. Hoewel de kleerluis tegenwoordig nauwelijks meer voorkomt, is het de enige luis die ziektes kan overbrengen. Het was vroeger zelfs een belangrijke verspreider van beruchte rickettsiaire ziektes zoals de vlektyfus.

Naast mensenluizen zijn er veel meer verwante luizen die leven tussen de lichaamsbeharing van allerlei zoogdieren, zoals de hondenluis ("Trichodectes canis") en de chimpanseeluis ("Pediculus schaeffi"). Andere zoogdieren die hun specifieke luizen hebben zijn eekhoorns, herten, muizen, paarden, schapen, geiten en zeehonden, een voorbeeld van een zeehonden-luis is de soort "Lepidophthirus macrorhini". Opmerkelijk is dat de buideldieren geen gespecialiseerde luizen kennen, wat te maken heeft met het relatief jonge bestaan van deze groep. Alle genoemde zoogdierluizen vormen geen gevaar voor de mens; ze hebben zich te sterk gespecialiseerd op het leven op hun gastheer en kunnen niet overleven op de mens. Opmerkelijk is dat sommige van deze luizen zich, althans onder laboratoriumcondities, onderling kunnen voortplanten, waardoor ze als verschillende ondersoorten worden beschouwd en niet als verschillende soorten.

Een ander insect dat met zuigende luizen kan worden verward - maar hier niet aan is verwant- is de bedwants ("Cimex lectularius"). De bedwants zuigt ook bloed maar leeft niet op de mens. De wants houdt zich op in de omgeving van het bed om 's nachts tevoorschijn te komen om zich te voeden.Ook de Haarfollikelmijt ("Demodex folliculorum") leeft op de mens en boort zich in haarwortels en leeft van door de huid afgescheiden vetten. Deze mijt is slechts 0,1 tot 0,4 millimeter lang en is met het blote oog nauwelijks te zien. Andere parasieten op de mens die niet te verwarren zijn, zijn de schurftmijt ("Sarcoptes scabiei") en de mensenvlo ("Pulex irritans").




</doc>
<doc id="275443" url="https://nl.wikipedia.org/wiki?curid=275443" title="KWF Kankerbestrijding">
KWF Kankerbestrijding

KWF Kankerbestrijding is een Nederlandse stichting die zich inzet voor bestrijding van kanker door middel van wetenschappelijk onderzoek, voorlichting, patiëntenondersteuning en fondsenwerving. Dat gebeurt samen met vrijwilligers, donateurs, patiënten, artsen en onderzoekers. De officiële naam van de stichting is "Koningin Wilhelmina Fonds voor de Nederlandse Kankerbestrijding". Sinds november 2003 werkt de stichting onder de naam KWF Kankerbestrijding.

KWF Kankerbestrijding is opgericht in 1949. Hare Majesteit Koningin Wilhelmina ontving bij haar Gouden Regeringsjubileum in 1948 een 'Nationaal Geschenk'. Zij besloot dit bedrag van ruim twee miljoen gulden (omgerekend naar de waarde van 2011 ruim acht miljoen euro) te bestemmen voor de bestrijding van kanker.

In maart 1949 is de "Stichting Koningin Wilhelmina Fonds" opgericht om dit geld te beheren. In dezelfde maand richtte een groep Amsterdamse notabelen de "Vereniging tot Steun aan het Koningin Wilhelmina Fonds" op om geld in te zamelen zodat de Stichting, ook als het Nationaal Geschenk op zou zijn, zijn werk zou kunnen voortzetten. Op 1 juni 2007 zijn de Vereniging en de Stichting gefuseerd tot één organisatie, onder leiding van een Stichtingsbestuur.

KWF Kankerbestrijding ontvangt geen geld van de overheid. De jaarlijkse huis-aan-huiscollecte is een belangrijke inkomstenbron. Daarnaast ontvangt de stichting donaties van ruim 800.000 vaste gevers en loterijdeelnemers en van ongeveer 20.000 bedrijven. KWF Kankerbestrijding deelt mee in de opbrengst van diverse landelijke loterijen en heeft daarnaast zijn eigen seizoensloterijen. Ruim 40% van zijn inkomsten verkrijgt de stichting uit nalatenschappen.

De stichting heeft, verspreid over Nederland, ruim 1600 afdelingen. Daarnaast organiseren particulieren jaarlijks acties ten bate van KWF Kankerbestrijding. Enkele bekende acties zijn de Alpe d'HuZes, "Ride for the Roses" en regionale bijeenkomsten onder de titel "SamenLoop voor Hoop". In 1949 werd ruim 64.000 gulden opgehaald, in 2008 zamelde KWF Kankerbestrijding in totaal 99 miljoen euro in.

85% van de donaties gaat naar de zogenaamde missiedoelen: minder kanker, meer genezing en een betere kwaliteit van leven voor kankerpatiënten. KWF Kankerbestrijding doet zelf geen onderzoek, maar financiert onderzoek van wetenschappers verbonden aan universiteiten en andere onderzoeksinstellingen. Op dit moment investeert KWF Kankerbestrijding in ongeveer 400 onderzoeksprojecten. 


</doc>
<doc id="275497" url="https://nl.wikipedia.org/wiki?curid=275497" title="Martinus van Porres">
Martinus van Porres

Martinus van Porres (Lima, 9 december 1579 - 3 november 1639) was een Peruaanse dominicaan en een rooms-katholieke heilige.

Martinus was de onechte zoon van de Peruaanse edelman Juan de Porres en Anna Velazquez, een Afro-Peruviaanse vrouw. Hij was derhalve een mulat. Hij groeide op in armoede. Toen hij elf jaar oud was, namen de Dominicanen hem op in hun klooster als bediende. In latere jaren kreeg hij de taken van een aalmoezenier en de zorg over de zieken. Martinus had namelijk veel verstand van de verzorging van wonden en de vervaardiging van medicijnen. Veel mensen kwamen ook naar hem toe voor goede raad. De Dominicanen overwonnen hun aarzeling om een niet-blanke toe te laten tot hun orde en lieten Martinus in 1594 uiteindelijk als broeder intreden.

Martinus van Porres zette zich bijzonder in voor de armen. Hij stichtte met steun van zijn zus een weeshuis en een kinderziekenhuis. Hij leidde verder een sober leven. In de kunst wordt hij vaak afgebeeld met een bezem: geen werk was hem te min, ieder werk kon tot heiliging leiden. Martinus was bevriend met Rosa van Lima, die de eerste vrouwelijke heilige van Zuid-Amerika zou worden.

Martinus' zaligverklaring door Gregorius XVI vond plaats in 1837. Paus Johannes XXIII verklaarde hem in 1962 heilig. Hij is de beschermheilige van verpleegkundigen en patroon van de sociale gerechtigheid. Zijn feestdag is vastgesteld op 3 november.


</doc>
<doc id="275508" url="https://nl.wikipedia.org/wiki?curid=275508" title="Griepprik">
Griepprik

Een griepprik is een vaccinatie, met daarin een cocktail van griepvirussen, die voor de komende periode worden verwacht. De injectie moet de gevaccineerde daarmee resistent maken tegen de meeste griepvirussen, maar geeft geen garantie dat er geen griep wordt gekregen. Van oorsprong kregen hart-, long-, suiker- en nierpatiënten en 60+'ers deze injectie als voorzorgsmaatregel, omdat zij bij griep het meeste risico lopen. Er zijn ook bedrijven die uit voorzorg hun personeel een griepprik geven. Er is echter geen bewijs uit kwalitatief goed onderzoek dat de griepprik effectief is.

De samenstelling van de griepprik wordt ieder jaar bepaald door de Wereldgezondheidsorganisatie (WHO). Zij hebben over de hele wereld "uitkijkposten" die informatie verzamelen over actieve griepvirussen, zodat de WHO jaarlijks een effectieve griepprik kan samenstellen.

Het griepvirus van een bepaald jaar is meestal een mutatie van een griepvirus van het jaar daarvoor. Dit wordt "cyclische variatie" genoemd. Hierdoor kan tot op zekere hoogte worden voorspeld welke varianten dit jaar actief zullen zijn. Van deze varianten worden de onschadelijk gemaakte virussen tot een vaccin ontwikkeld. Na het krijgen van het vaccin duurt het nog twee weken voordat men immuun is.

In Vlaanderen wordt vanwege de afnemende bescherming de griepprik bij ouderen en bij risicogroepen vaak tweemaal per jaar toegediend (in september van zodra het vaccin beschikbaar is en in januari).

Mensen die een griepprik hebben gekregen krijgen soms een pijnlijke rode plek op de plek van de injectie. Ook kan de plek dik worden. Dit verdwijnt meestal na een paar dagen vanzelf. Mensen met een eier-allergie kunnen een allergische reactie krijgen. Een enkeling wordt er ook ziek van (lichte vorm van griep).

Griepvaccinatie leidt bij één op de miljoen gevaccineerden tot het Syndroom van Guillain-Barré.

Het "Nationaal Programma Grieppreventie" heeft als doel om de doelgroep, 65+'ers (60+'ers vanaf 2008) en hart-, long-, suiker- en nierpatiënten, een griepprik te geven. De huisarts selecteert uit zijn patiëntenbestand wie tot de doelgroep behoort, en deze personen krijgen dan een invitatie voor een gratis preventieve vaccinatie. Anderen kunnen hun huisarts verzoeken op eigen kosten een griepprik te krijgen, sommige verzekeringen zullen de kosten dan vergoeden.

De effectiviteit van de griepprik voor gezonde mensen is nog nooit bewezen. In een Cochrane review van circa 50 studies naar de effectiviteit van verscheidene griepvaccins, met in totaal meer dan 70.000 proefpersonen, concludeerde de Cochrane Collaboration dat er geen bewijs is dat de griepprik doet waarvoor die is bedoeld. In het hoogst onwaarschijnlijke geval dat het vaccin voor 100% op het virus is afgestemd zouden minimaal 33 mensen gevaccineerd moeten worden om één geval van griep te voorkomen. In meer realistische omstandigheden (als het vaccin slechts gedeeltelijk op het virus is afgestemd) zou het gaan om één voorkomen griepgeval op ongeveer 100 gevaccineerden. De Cochrane-onderzoekers waarschuwen dat de uitslagen waarschijnlijk in positieve zin zijn vertekend doordat dat vijftien van de studies gefinancierd waren door de farmaceutische industrie en stellen bovendien dat er bewijs is voor wijdverspreide manipulatie van de onderzoeksresultaten.

Het Geneesmiddelenbulletin stelde in 2011:

""Derhalve kan worden vastgesteld dat er geen valide bewijs is uit gerandomiseerd onderzoek of meta-analysen daarvan dat de jaarlijkse influenzavaccinatie bij ouderen en risicopatiënten werkzaam en effectief is""

Huisarts Van der Linde en de Nederlandse Staat vochten hun conflict over de effectiviteit uit bij de rechtbank te Middelburg.



</doc>
<doc id="275707" url="https://nl.wikipedia.org/wiki?curid=275707" title="Mappa Mondo">
Mappa Mondo

Mappa Mondo ("Italiaans = wereldkaart") is een organisatie van het Nederlandse Rode Kruis die zich bezighoudt met de opvang van kinderen met een levensbedreigende ziekte in de leeftijd van 0 tot 18 jaar. Om dit mogelijk te maken heeft de organisatie huizen waar de kinderen, die niet meer in een ziekenhuis hoeven te verblijven maar nergens anders heen kunnen, worden verzorgd in een huiselijke sfeer.

Er staan in Nederland nu drie Mappa Mondo huizen, het eerste in Wezep, dat in 1997 in gebruik werd genomen en een tweede in Rijswijk, Mappa Mondo Haaglanden, dat in 2002 werd geopend. Een derde Mappa Mondohuis werd geopend in Waalre bij Eindhoven.

De huizen bestaan uit twee geschakelde woningen waarin acht tot tien kinderen kunnen verblijven.

In 2006 werd het Mappa Mondo-huis bij Eindhoven gesteund door middel van het TV-programma "Hotel Big Brother".


</doc>
<doc id="275905" url="https://nl.wikipedia.org/wiki?curid=275905" title="Cornelia Arens">
Cornelia Arens

Cornelia Arens (geboortedatum onbekend, datum van professie 6 juli 1621 - 14 oktober 1654) leefde als begijn in het begijnhof van Amsterdam en is daar ook begraven.

Tijdens haar leven besloten haar ouders zich te bekeren tot het protestantisme. Als boetedoening hiervoor verzocht zij in haar laatste wilsbeschikking om in de goot op het Begijnhof te worden begraven.
Volgens de overlevering werd dit niet gehonoreerd en werd zij toch in de kerk begraven. De volgende ochtend echter zou haar kist in de goot hebben gestaan. Dit herhaalde zich tot drie keer toe. Men besloot toen om haar op 2 mei 1655 toch maar in de goot te begraven. In de straat langs de Engelse kerk is de grafzerk nog terug te vinden en in de gemetselde rand is een kleine herinneringssteen aanwezig.
Elk jaar op 2 mei wordt haar graf nog altijd versierd met bloemen, variërend van viooltjes tot vergeet-mij-nietjes.


</doc>
<doc id="276095" url="https://nl.wikipedia.org/wiki?curid=276095" title="ABOHZIS">
ABOHZIS

ABOHZIS was de gezondheidsclassificatie voor dienstplichtige militairen in Nederland. Alle onderdelen van ABOHZIS (zie onder) werden gekeurd op een schaal van één tot vijf. Eén betekende niets aan de hand, vijf was het slechtst. Als er op een van de onderdelen een 5 werd gescoord, was de dienstplichtige "ongeschikt" voor dienst.

De letters staan voor:

Vooral de S5 was bekend bij te keuren dienstplichtigen. S5 wilde zeggen dat er voor (geestelijke) stabiliteit een 5 was gescoord. Bij veel dienstplichtigen was dit populair. De keurende artsen zagen in dat een volstrekt ongemotiveerd persoon in het leger geen nut had en keurden veel mensen op grond van S5 af, al is nooit bewezen dat het zo werkte. Velen houden hun afkeuring op basis van S5 verborgen, omdat dat betekent dat je een psychische of persoonlijkheidsstoornis hebt, meestal nadelig bij een sollicitatie.




</doc>
<doc id="277708" url="https://nl.wikipedia.org/wiki?curid=277708" title="Nervus opticus">
Nervus opticus

De nervus opticus, of gezichtszenuw in het Nederlands, is de tweede van de twaalf hersenzenuwen.

De nervus opticus brengt visuele informatie van het netvlies in de ogen naar het corpus geniculatum laterale in de thalamus en de extrageniculate paden. Feitelijk zijn de ganglia in het netvlies onderdeel van het centrale zenuwstelsel, wat maakt dat de nervus opticus technisch gezien geen nervus is, maar een fasciculus. Toch wordt het gedeelte van het netvlies tot het chiasma opticum algemeen als de nervus opticus beschouwd, terwijl het gedeelte van het chiasma opticus naar het corpus geniculatum laterale de "tractus" of "fasciculus opticus" wordt genoemd.

Op de plek waar de nervus opticus het oog verlaat, bevindt zich geen netvlies. Dit wordt de blinde vlek ("papilla nervi optici" of papil) genoemd.



</doc>
<doc id="278041" url="https://nl.wikipedia.org/wiki?curid=278041" title="Hoogsensitief persoon">
Hoogsensitief persoon

Hoogsensitief persoon of hsp is een term uit de psychologie die in 1996 werd geïntroduceerd door de Amerikaanse psychologe dr. Elaine N. Aron en staat voor (Engels): "highly sensitive person", oftewel 'zeer gevoelig persoon'. In het Nederlands wordt "highly sensitive person" vertaald als hoogsensitief persoon of hooggevoelig persoon. Vaak wordt hoogsensitiviteit verkeerd geïnterpreteerd als een stoornis, terwijl het een normaal verschijnsel is.

Naar het onderwerp zintuigstimulatie en gevoeligheid is eerder onderzoek gedaan door Eysenck over introversie en stimulatie, terwijl Pavlov onderzoek deed naar zintuiglijke reacties. Hij noemde het verschijnsel "fysieke en mentale overstimulatie". Jung maakte in zijn typologie onderscheid tussen introverte en extraverte types en sprak in dit verband ook over hooggevoeligheid. Recenter zijn onder andere onderzoeken door Kagan en Belsky. Verder lijkt volgens Aron haar concept van hooggevoeligheid niet fundamenteel te verschillen van het concept ‘overprikkelbaarheid’ in Dąbrowski’s theorie van positieve desintegratie.
Hooggevoeligheid staat centraal in de onderzoeken van Aron. Onder meer zich baserend op de onderzoeken van de psychiater Carl Jung en psycholoog dr. Jerome Kagan, komt zij tot de conclusie dat hoogsensitiviteit sterk aangeboren en genetisch bepaald is. Echter, anders dan bijvoorbeeld Kagan en de reguliere therapeutische psychologie kenmerkt zij het bijbehorende gedrag niet als geremd, verlegen of bedeesd en afwijkend, maar als het natuurlijk gevolg van de aangeboren hooggevoeligheid die positief te waarderen is.

Aron concludeert dat uit meerdere onderzoeken blijkt dat bepaalde mensen sterker geprikkeld worden dan gemiddeld. In interne zin zijn hsp'rs gevoeliger voor emoties, pijn, genot en andere lichamelijke en geestelijke ervaringen. In externe zin zijn hsp'rs niet alleen gevoeliger voor geluiden en geuren en voor visuele en tactiele stimulatie, maar blijken zij ook meer indrukken op te nemen, waardoor zij zich eerder en meer bewust zijn van details en het aantal mogelijke scenario's die een omgeving in zich bergt. hsp'rs zijn daardoor meer alert op mogelijke gevaren en zijn eerder geneigd tot het overdenken en inschatten van situaties wat volgens Aron door collega's vaak ten onrechte als verlegenheid en geremdheid wordt beschouwd.<br> Ook zijn hsp'rs geneigd tot minder sociale omgang en assertiviteit, volgens Aron wederom niet omdat ze verlegen of weinig sociaal zijn, maar als gevolg van noodzakelijke aanpassing aan hun aangeboren eigenschap die hen noopt voorzichtiger met zichzelf en hun omgeving om te gaan. Tevens zijn hsp'rs vanwege hun aangeboren opmerkingsvermogen meer geneigd tot empathie en blijken zij in met name een rustige omgeving in staat te zijn informatie beter dan gemiddeld in zich op te nemen en tot in alle details en nuances uit te werken. 
Voor Aron vormen deze onderzoeksresultaten aanleiding voor een andere, positievere benadering en waardering van hooggevoeligheid. 


In praktische zin is het volgens Aron belangrijk dat hsp'rs zich bewust worden van die aangeboren eigenschap en dat ze hun levenswijze daaraan aanpassen: meer rust nemen, vaker alleen zijn of de natuur opzoeken en overprikkeling (zoals drukke, competitieve omgevingen) beperken. Ook dienen zij schuld- of minderwaardigheidsgevoelens over hun inherente beperkingen los te laten en doen hsp'rs er beter aan niet te trachten zich te conformeren aan het gedrag van niet-hsp'rs, zoals vaak door hedendaagse reguliere therapeuten verlangd wordt.

Anderzijds besteedt ze veel aandacht aan het waken voor overdrijven, dramatiseren en slachtoffergedrag, evenals aan enige assertiviteit waaraan het veel hsp'rs vaak ontbreekt. Ook stimuleert ze hsp'rs vooral aan het maatschappelijke leven te blijven deelnemen. Omdat hun hooggevoeligheid hen in staat stelt informatie onder de juiste omstandigheden (een rustige werkomgeving zonder een overmaat aan druk en kritiek en overdreven toezicht) beter en uitgebreider te verwerken kunnen zij aanzienlijk aan de samenleving bijdragen. Door deze positieve waardering van en betere omgang met de aangeboren kwaliteiten zullen veel hsp'rs volgens Aron een gelukkiger geestelijk leven leiden. 

Aron wijst dus ook op een sociaal-psychologische context. Hooggevoeligheid brengt volgens haar veel waardevolle eigenschappen met zich mee waardoor hsp'rs bijvoorbeeld vaak de 'ideale werknemer' zijn: consciëntieus (gewetensvol; nauwkeurig), loyaal, gericht op kwaliteit en met een hoog inzicht in mensen en processen. Daarnaast constateert Aron uit onderzoek dat HSP's zich meer dan gemiddeld aangetrokken voelen tot kunst en wetenschappen en adviserende en verzorgende taken en minder tot leidinggevende functies en competitieve beroepen. Aangezien deze beroepsgroepen menig beroemdheid hebben voortgebracht die van algemeen erkend belang voor mens en samenleving is geweest, wordt dit als ondersteuning van Arons argument gezien dat hooggevoeligheid beslist maatschappelijk positief te waarderen valt in plaats van dat het gecorrigeerd moet worden. Ze stelt dan ook dat de therapeutische psychologie niet moet zwichten voor de eisen van een cultuur of tijdgeest die macht, winst en insensitiviteit hoger lijken te waarderen en pleit ook in maatschappelijke zin voor een positieve herwaardering van hooggevoeligheid.

Volgens Elaine Aron is 15 tot 20 procent van de mensen hooggevoelig en zij is fel tegen opname van de term in de DSM-5 omdat het een aangeboren karaktereigenschap betreft. Tot op heden is dat ook niet het geval. 

Behalve door Aron zijn ook door psycholoog Ted Zeff twee boeken over hooggevoeligheid gepubliceerd.

Aron wijst ook op studies uit de evolutionaire psychologie, waar steeds meer aanwijzingen worden gevonden dat (hoog-)gevoeligheid, empathie en altruïsme een onmisbare functie bezetten in evolutionaire processen. Hooggevoelige kuddedieren zullen hun groep eerder waarschuwen voor dreigend gevaar en de sensitiviteit van ouderdieren voor de behoeften van hun jongen stelt ze meer in staat hen succesvol groot te brengen (een succesvolle groepsleider kan nooit opgroeien als diens ouders niet succesvol in diens eerste levensbehoeften hadden voorzien: zorg, voeding en bescherming). Tevens bestaan er onderzoeken die wijzen op het bestaan van verlegen en brutale varianten binnen één soort en zijn er aanwijzingen voor een gemeenschappelijke biologische basis voor verlegen en brutaal gedrag bij zowel mensen als dieren.

Ofschoon de professionele psychologie Arons bevindingen niet in het algemeen heeft overgenomen bestaat er weinig fundamenteel wetenschappelijke kritiek. Hoewel Aron gebruik maakt van en verwijst naar neurologische gegevens, ontbreekt een eenduidige neurologische definitie. Er bestaat dus (nog) geen neurologische onderbouwing voor de eigenschap 'hoogsensitiveit', maar dit is iets wat ook geldt voor heel wat andere psychologische symptomen zoals ADHD.

De grondlegger van de schemagerichte therapie, dr. Jeffrey E. Young, bevestigt het bestaan van hooggevoeligheid, maar legt een verband met het zelfopofferingsschema en in verder verloop met het schema van emotionele verwaarlozing, waardoor naar zijn mening hooggevoelige personen altijd moeten leren hun eigen behoeften te onderkennen en daarin te voorzien. Hij duidt hooggevoeligheid in klinisch psychologische zin dan ook wel degelijk als een psychopathologische conditie die cognitief en gedragsmatig behandeld dient te worden.

Vaak klinkt het dat de gevolgen van hoogsensitiviteit schromelijk overdreven worden terwijl hoogsensitiviteit louter wil zeggen dat er personen zijn die wat gevoeliger zijn dan de gemiddelde mens. Vele verwijten de psychologie een overmatige 'labeling' van diverse normale variaties.

Hoogsensitiviteit wordt door mensen zonder achtergrondkennis soms als gefantaseerd beschouwd in de zin dat iedereen 'wel eens' het gevoel heeft dat het systeem tijdelijk overbelast of overprikkeld is. Eén van de kritieken hierbij is dat de beschrijvingen van hoogsensitiviteit zo algemeen zijn voor menselijke wezens dat de meeste mensen zich hierin kunnen herkennen.

Waar Aron enkel het voorkomen van een hogere sensitiviteit bij bepaalde personen vaststelde en dit meetbaar maakte, groeide er sinds de eeuwwisseling een soort van cultus rond hoogsensitiviteit, meegaand in de trend van Indigokinderen en de opkomende medicalisering (zie o.a. ADHD). Deze 'cultus' rond hoogsensitiviteit wordt recent meer en meer 'gecultiveerd' in zelfhulpgroepen, verenigingen en door persoonlijke 'coaches'. De zeer algemene beschrijvingen van 'gevoeligheid' ("Ben je weleens overbelast of 'overprikkeld'?") helpen hierbij om leden te recruteren, terwijl deze gepaaid worden met hoe speciaal HSP's zouden zijn, als betrof het een nieuwe soort mensen met uitzonderlijke gaven. Aron zelf geeft echter duidelijk aan dat het gaat om een glijdende schaal en dat er in feite niets bijzonders aan is. HSP's hoeven zich niet 'speciaal' of 'verheven' te voelen, en nog belangrijker: ze hoeven hun eigenschap niet als excuus te gebruiken om andere, wél degelijke bestaande psychische stoornissen weg te redeneren.



</doc>
<doc id="278261" url="https://nl.wikipedia.org/wiki?curid=278261" title="Georg Trakl">
Georg Trakl

Georg Trakl (Salzburg, 3 februari 1887 - Krakau, 3 november 1914) was een Oostenrijkse apotheker en expressionistisch dichter. De overheersende themata in zijn werk zijn dood, overlijden, vergankelijkheid en de daarbij behorende metaforen van herfst en winter. Daarnaast vindt men het zoeken naar betekenis en een gespannen verhouding tot God.

Georg Trakl werd op 3 februari 1887 in het conducteurshuis aan de Waagplatz 2 in Salzburg geboren. Zijn vader was Tobias Trakl, een handelaar in ijzerwaren, en zijn moeder Maria Catharina Trakl (geboren Halik), die net als haar dichtende zoon psychische problemen had. Voorts had hij nog drie broers, Wilhelm, Gustav en Friedrich, en drie zussen, Maria, Hermine en Margarethe. Margarethe (doorgaans Grethe genoemd) stond hem het naast, zelfs zodanig dat sommigen een incestueuze verhouding vermoeden.

Zijn jeugd bracht hij door in Salzburg. Daar bezocht hij een protestantse lagere school, hoewel zijn ouders katholiek waren. Vervolgens bezocht hij van 1897 tot 1905 het humanistische gymnasium. Hij stond te boek als een slecht scholier met onvoldoendes voor Wiskunde, Latijn en Grieks. Zijn interessen gingen veeleer uit naar drank, roken, opium en frequent prostitueebezoek en hij beëindigde zijn schoolperiode zonder diploma. 

Om toch een academische opleiding te kunnen volgen, werkte hij tot 1908 in de praktijk van een apotheker. Sommigen vermoedden dat hij dit vooral deed om zich opiaten te kunnen verschaffen. 

Na zijn tijd bij de apotheker verhuisde hij in 1908 naar Wenen om een tweejarige apothekersopleiding te volgen. Tevens kwam hij in deze tijd in contact met een groep bohemiens en kunstenaars die hem hielpen enkele van zijn gedichten te publiceren. De opleiding rondde hij, kort nadat zijn vader was overleden, in 1910 met de graad ‘Magister Pharmaciae’ af. Vervolgens trad hij voor de periode van één jaar in dienst van het leger.

Zijn terugkeer in het burgermansbestaan was niet succesvol. Hij kon geen werk vinden als apotheker en trad weer in dienst van het leger. Hij werd in een ziekenhuis in Innsbruck geplaatst. Aldaar ontmoette hij ook de lokale kring van kunstenaars, die zijn ontkiemende talent herkenden; Ludwig von Ficker, de redacteur van het tijdschrift "Die Brenner" fungeerde als zijn patroon. Von Ficker bracht hem ook onder de aandacht van Ludwig Wittgenstein, die hem een royale beurs verleende, zodat Trakl in staat was zich in ruime mate aan het schrijven te wijden.

Bij het uitbreken van de Eerste Wereldoorlog werd Trakl als medicus naar het front in Galicië (heden ten dage in Oekraïne en Polen) gestuurd. Zijn gemoedsschommelingen leidden tot geregelde uitbraken van depressie, die verergerd werden door de afschuw die hij voelde voor de verzorging van de zwaargewonde soldaten. Tijdens een van de voorvallen in Gródek, moest hij toezien op de genezing van zo’n negentig soldaten, die in de felle strijd met de Russen gewond waren geraakt. De spanning en de druk die hij hierbij ervoer, leidden tot een suïcidepoging die zijn kameraden wisten te verhinderen. Trakl werd in een militair ziekenhuis opgenomen in Krakau, alwaar hij onder strikt toezicht geplaatst werd. Hier verzonk hij nog dieper in zijn depressies en schreef Von Ficker om advies. Von Ficker wist hem ervan te overtuigen contact op te nemen met Wittgenstein, die inderdaad op weg ging na Trakls bericht te hebben ontvangen. Op 4 november 1914, drie dagen voordat Wittgenstein aan zou komen, overleed hij echter aan een overdosis cocaïne. Het is niet geheel duidelijk of dit zelfmoord was (gezien zijn gedichten niet onwaarschijnlijk) of een ongeluk. Op initiatief van Ludwig von Ficker werd hij in Innsbruck begraven. Bij het ziekenhuis werd een gedenksteen opgericht.

Trakl schreef rond 1904, nog tijdens zijn gymnasiumtijd, zijn eerste gedichten, hoewel deze qua beeldendheid ver achterblijven bij zijn latere werk. Na zijn gymnasiumtijd, toen hij nog werkzaam was in de apotheek, schreef hij zijn eerste twee toneelstukken, "Allerzielen" en "Fata morgana", die beide geen succes hadden; het tweede was ronduit een echec.

In Wenen publiceerde Ludwig von Ficker Trakls werk met enige regelmaat in het tijdschrift “Die Brenner” en probeerde hij een uitgever te vinden die een verzameling van zijn gedichten uit wilde brengen. Dit resulteerde in de zomer van 1913 in de publicatie van de bundel “Gedichte”, door uitgever Kurt Wolff te Wenen. Na Trakls dood verscheen bij dezelfde uitgever de dichtbundel "Sebastian im Traum", die nog wel door Trakl zelf was samengesteld. In Trakls nalatenschap werden voorts nog tal van andere gedichten gevonden en varianten van reeds gepubliceerd werk. Daarnaast had de dichter enkele aforismen en toneelfragmenten geschreven.

In Trakls werk overweegt de sfeer van de herfst, gecombineerd met donkere beelden van avond, nacht, dood, overlijden en vergankelijkheid. De gedichten zijn weliswaar rijk aan Bijbelse en religieuze verwijzingen, en in vele gedichten is een contemplatieve openheid aanwezig die naar transcendentie neigt, maar het licht der verlossing breekt zelden door het donker heen. Trakl geldt als een van de belangrijkste vertegenwoordigers van de expressionistische beweging in Oostenrijk en Duitsland.

De beelden die hij oproept wekken associaties met een nachtmerrie, zijn werk wordt dan ook wel vergeleken met dat van Comte de Lautreamont. Twee bekende voorbeelden zijn "Der Herbst des Einsamen" (De herfst van de eenzame), dat een typisch voorbeeld is van de beelden en symboliek die hij gebruikt, en "Grodek", naar de plaats waar een grote veldslag met de Russen had plaatsgevonden, en die voor de dichter een symbool werd voor de vergankelijkheid van de benauwende wereld van de Habsburgse monarchie.

Sedert 1953 wordt de Georg-Traklprijs voor lyriek uitgereikt.







</doc>
<doc id="278409" url="https://nl.wikipedia.org/wiki?curid=278409" title="Eiwitmantel">
Eiwitmantel

De eiwitmantel, ook wel capside genoemd, is het omhulsel van een virus. Binnen de eiwitmantel zit het genetisch materiaal opgesloten. Om een cel te besmetten verlaat het genetisch materiaal de eiwitmantel om zich binnen de cel te vermenigvuldigen.

De structuur van de eiwitmantel kan door het immuunsysteem van een gastheer worden herkend. Zo kan vaccinatie met de eiwitmantel de gastheer resistent maken tegen toekomstige infecties.

De eiwitmantel heeft drie functies:

Binnen de cel, maakt het virus de nieuwe elementen voor de eiwitmantel. Sommige virussen nemen delen van het celmembraan mee als zij vertrekken.

Het influenzavirus (ook wel griepvirus genoemd) heeft een eiwitmantel die bestaat uit twee eiwitten, namelijk hemagglutinine en neuraminidase. 
Hemagglutinine speelt een rol bij de binding van het virus aan de celmembraan. Neuraminidase juist bij het ontsnappen van het genetische materiaal van het virus uit de cel.

Beide eiwitten muteren snel, omdat het virus er slechts één codering van bevat (anders dan bijvoorbeeld bij het menselijk DNA, dat dubbel is uitgevoerd). Door deze snelle mutaties ontstaan er regelmatig nieuwe griepvirussen, die door het immuunsysteem niet goed herkend worden. Elke gemuteerd eiwit krijgt, zodra het ontdekt wordt, een nieuw nummer. Zo werd de variant van de Spaanse griep aangeduid met H1N1. De vogelgriep die in 2005 de wereld teisterde heeft de aanduiding H5N1.


</doc>
<doc id="278428" url="https://nl.wikipedia.org/wiki?curid=278428" title="H1N1">
H1N1

H1N1 is een subtype van het griepvirus Influenza A. H1N1 heeft verschillende subtypes, inclusief het type dat de Spaanse griep veroorzaakte rond 1918 en wereldwijd miljoenen slachtoffers maakte. Dit type is inmiddels in het wild uitgestorven. Ook de Mexicaanse griep uit 2009 lijkt veroorzaakt te zijn door een combinatie van verschillende H1N1-stammen.

Van oorsprong is het virus een vogelgriepvirus. Daarnaast is er een aantal varianten die een mildere griep bij mensen veroorzaken. Virussen van dit type zijn ook verantwoordelijk voor uitbreken van de varkensgriep.

De aanduiding H1N1 hangt samen met de structuur van het eiwitmantel van het virus, waarbij de 'H' het type hemagglutinine-eiwitten op de mantel aangeeft en de 'N' het type neuraminidase-eiwitten.

In de jaren 70 van de twintigste eeuw werd het virus weer gesignaleerd. De gevolgen waren echter minder erg dan in 1918, omdat veel personen nog immuun waren voor het virus, waardoor de grote verspreiding werd voorkomen. Tegenwoordig vormt het H1N1 virus, naast het H2N2 virus, één van de basisvirussen die de 'jaarlijkse griep' vormen. Vormen van het H1N1 virus in de jaarlijkse griep zijn echter wel zeldzamer dan andere vormen van het virus.

Een opvallend kenmerk is dat sommige H1N1-virussen, waaronder Spaanse griep en Mexicaanse griep, in tegenstelling tot andere griepvirussen, vooral jongvolwassenen besmetten en doden. 

In Mexico heeft de Mexicaanse griep sinds april 2009 zeker 125 mensenlevens geëist. De Verenigde Staten kennen het meeste aantal overlijdens: 263. Op 20 juli 2009 waren wereldwijd 136.432 bevestigde besmettingen en 765 doden.
Volgens de WHO zijn er wereldwijd anno augustus 2010 meer dan 18.000 mensen overleden. WHO

Amerikaanse wetenschappers stellen dat het griepvirus, dat normaal gesproken alleen dieren treft, een nieuw subtype is van het Influenza A-virus H1N1.



</doc>
<doc id="278456" url="https://nl.wikipedia.org/wiki?curid=278456" title="Sint Eloyen Gasthuis">
Sint Eloyen Gasthuis

Het Sint Eloyen Gasthuis is het gildehuis in de Boterstraat 22 in de Nederlandse stad Utrecht. Sinds 1440 vergaderden en feestten in dit huis de broeders van het Smedengilde van St. Eloy, maar in en om het huis werden ook zieke en armlastige gildebroeders verzorgd en verpleegd. Het was dus ook een soort hospice. Het Smedengilde is zonder onderbreking blijven bestaan tot op de dag van vandaag en behoort daarmee tot de alleroudste nog bestaande organisaties uit de middeleeuwen.

Het Smedengilde zelf dateert zeker van 8 mei 1304, want op deze dag is, met de bekrachtiging in de eerste Gildebrief, het stadsbestuur overgedragen aan de toenmalige eenentwintig gilden. Omdat het stadsbestuur niet zal zijn overgedragen aan een jonge organisatie is het gilde ongetwijfeld veel ouder.
Al in de dertiende eeuw bestonden er broederschappen van ambachtslieden.

Na de Gulden Sporenslag (1302), een demonstratie van de macht en kracht van die georganiseerde burgers, namen ook in de noordelijke Nederlanden de gilden snel in betekenis toe. Beroepsverenigingen die tot gilden werden verheven, met voorgeschreven rechten en plichten, kregen daarmee een monopoliepositie. Onder die verenigingen bevond zich het gilde van de Utrechtse smeden, het Smede Gildt St. Eloy.
Lid van dat gilde waren onder meer de hoefsmeden, de slotenmakers, de goud- en de zilversmeden en de geweer- en pistoolmakers. De smeden oefenden destijds hun beroep uit in wat thans Wijk C heet. Voor de verdediging van de stad was hen de 'Smeesector' toegewezen, met de Smeetoren in de stadsmuur. In 1643 werd op deze toren het Astronomisch Instituut gevestigd. Die "sterrenwacht" verhuisde in 1854 naar het bolwerk Sonnenborgh en de Smeetoren werd in 1855 gesloopt.

De vergaderingen van de gildenleden werden Morgenspraak genoemd.

De Utrechtse handel, productie en dienstverlening had in de late Middeleeuwen voornamelijk een regionaal karakter. Van export van betekenis was tot circa 1600 nauwelijks sprake, hoewel Utrechtse smeden onder meer vingerhoeden, klokken en geschut voor export vervaardigden. In de zeventiende eeuw ontwikkelden Utrechtse smeden enkele specialiteiten; met name Utrechtse pistolen en geweren waren beroemd in heel Europa. Doordat de Domstad de hoofdstad was van het gewest, woonde het grootste deel van de regionale elite in de stad. De aanwezigheid van een grote rijke bovenlaag onder de bevolking zorgde voor een omvangrijke vraag naar luxe producten, die bepaalde specialisaties onder de plaatselijke ambachtslieden mogelijk maakte. De metaalbewerkers konden daarop inspelen door bijzondere producten te maken.
Naast een brede maatschappelijke bovenlaag had Utrecht een belangrijke sociale middenlaag, die grotendeels bestond uit kleine handelaren en ambachtslieden. Deze waren georganiseerd in beroepsgebonden gilden. De hoge organisatiegraad van de gilden maakte het mogelijk tot allerlei zekerheidsarrangementen voor de leden van de gilden te komen. Zo ook bij de Utrechtse smeden, die met hun eigen gasthuis een unieke instelling beheerden.

De groei van de metaalnijverheid kwam vermoedelijk reeds vóór 1670 ten einde, maar de Franse bezetting van 1672-1673 vormde de nekslag. Een geleidelijk herstel daarna eindigde in een nieuwe crisis in het midden van de 18e eeuw. Na 1750 leidden economische stagnatie en sociale polarisatie tot groeiende spanningen. De vooral in Utrecht krachtige patriottenbeweging van 1780-1787 was daar een manifestatie van. Waren er ook leden van St. Eloy actief in deze beweging?

De periode eindigde met de intocht van vreemde troepen. In 1795 maakte de Franse inval een einde aan de gewestelijke zelfstandigheid en legde de basis voor de Nederlandse eenheidsstaat. De centrale macht berustte voortaan in Den Haag en daar werd de opheffing van de ambachtsgilden bevolen in 1798.
De pogingen de gilden te verbieden, stuitten op verzet. Binnen enkele jaren reeds werden nieuwe vergelijkbare organisaties opgericht. Ook de aan de gilden gerelateerde instellingen kenden een taai leven. Sommige bestaan nog steeds, zoals het St. Eloyen Gasthuis en zijn broederschap.
Het monopolie van de gilden verdween en vrije vestiging van ambachtslieden werd mogelijk. Op advies van de vroedschap schreef het smedengilde zich in 1803 in bij de voorloper van de huidige Kamer van Koophandel onder de naam Handelsbedrijf der Smeden. Zo werden rechtspersoon en bezittingen van het Smede Gildt zeker gesteld. De gildebroeders noemden zichzelf voortaan broeders.

Het Smedengilde van St. Eloy bestaat dus nog steeds en de charitas maakt nog een wezenlijk deel uit van de hedendaagse activiteiten. Verder behoren tot de doelstellingen: het beheer van het gildehuis met de inventaris en de handhaving en overdracht van de tradities en gebruiken. Op de maandagavonden kunnen de broeders onderling kolven en schutjassen, waardoor ook dit cultureel erfgoed levend wordt gehouden.

De vele tradities en gebruiken van het gasthuis liggen de huidige broederschap na aan het hart. Een zeer tot de verbeelding sprekend gebruik is de viering van Hoveniersmaandag.

Hoveniersmaandag is traditioneel de dag waarop meiden en knechten van de tuinderijen rond Utrecht hun jaarloon uitbetaald kregen. Een jaar lang ploeteren en dan met flink geld op zak 'kermis vieren' leidde tot 'ruige' taferelen met ongekende gulzigheid. Dit gedrag leidde in Nederland, dat in de negentiende eeuw in de ban was geraakt van een 'beschavingsoffensief', tot ontzetting: de kermis is onzedelijk, woest en onbeschaafd. Ook in Utrecht wordt het stadsbestuur bewerkt met petities om de oude jaarmarkt-kermis af te schaffen. Het College van Regenten van het Sint Eloyen Gasthuis acht het raadzaam om de broeders op de avond van de beruchte Hoveniersmaandag, de derde maandag in juli, van de kermis weg te houden. De broeders, maar ook de hoveniersknechten en –meiden, worden die bewuste avond onthaald op een feestelijke maaltijd in het gasthuis, een maaltijd met biefstuk, brood, wafels en bier. Deze maaltijd groeit uit tot een traditie die tot op de dag van vandaag in ere wordt gehouden.

Ook de vieringen van St. Jan, als patroon van de gasthuizen, en St. Eloy, als patroon van de smeden, hebben de Reformatie overleefd en worden nog steeds resp. eind juni en begin december gevierd.

Op de avond van het overlijden van een broeder komen de gildebroeders bijeen in het Huis om de overledene te gedenken. Zijn stoel blijft daarbij onbezet en op zijn plaats aan tafel ligt een lelietak. Na de herdenking brengt de Huismeester de lelietak naar de nabestaanden. Tijdens de begrafenis of crematie sluiten de broeders aan achter de familie en nemen zo respectvol afscheid van hun overleden broeder.

Het St. Eloyen Gasthuis wordt bestuurd door een college van 16 regenten en hiermee wordt voortgeborduurd op de vroegere bestuursvorm, waarin de (toen) 16 beroepsgroepen uit het gilde in het college zitting hadden. Hun vergaderingen werden vroeger ook morgenspraken genoemd.

Hoewel het gilde tegenwoordig bijna geen broeders meer telt met een smidgerelateerd beroep, wordt de broeders tijdens hun inauguratie wel een smidsberoep toegewezen.

Het St. Eloyen Gasthuis is uitsluitend op de landelijke Open Monumentendag, dat wil zeggen op de tweede zaterdag van september, tussen 10 en 17 uur (gratis) geopend voor het publiek.

Het rijke archief van het Smede Gildt en van het St. Eloyen Gasthuis is (tot 1946) ondergebracht in Het Utrechts Archief.



Zie ook Sint-Elooisgasthuis te Kortrijk.




</doc>
<doc id="278579" url="https://nl.wikipedia.org/wiki?curid=278579" title="Saffloer">
Saffloer

Saffloer ("Carthamus tinctorius") is een sterk vertakte, eenjarige, distelachtige plant. De planten worden 80-120 cm hoog. De bloemen zijn eerst saffraangeel en verkleuren dan tot rood. Elke bloem levert vijftien tot twintig zaden op. De krachtige penwortel stelt de plant in staat om ook in droge klimaten te groeien.
Van oudsher werd saffloer verbouwd vanwege de gele en rode kleurstof die uit de bloemen gewonnen kan worden. Tegenwoordig wordt saffloer verbouwd vanwege de zaden waaruit saffloerolie (of distelolie) wordt gewonnen. Deze olie, die vroeger ook werd gebruikt voor olieverf, wordt nu gebruikt voor margarine en als sladressing.

De bloemen van de saffloer worden soms gebruikt als een goedkope versie (of imitatie) van saffraan. Saffloer mist het kenmerkende aroma van saffraan.


</doc>
<doc id="279111" url="https://nl.wikipedia.org/wiki?curid=279111" title="Progestativum">
Progestativum

Een progestativum of progestatieve stof is een synthetisch vervaardigd progestageen. Deze stoffen hebben progestatieve eigenschappen. Dit wil zeggen dat deze stoffen op het door oestrogenen voorbereide baarmoederslijmvlies dezelfde invloed hebben als progesteron, maar niet alle andere eigenschappen daarvan in gelijke mate als progesteron bezitten. Progesteron is het (enige) natuurlijke progestageen.

In 1938 werd ontdekt dat ethynyltestosteron (ethisteron), een synthetisch steroïd dat in structuur sterk verschilt van progesteron, progestatieve eigenschappen heeft.

Het hormoonhoudende spiraaltje ("Mirena®") bevat het progestativum levonorgestrel.







</doc>
<doc id="279239" url="https://nl.wikipedia.org/wiki?curid=279239" title="Syndroom van Bloom">
Syndroom van Bloom

Het syndroom van Bloom is een zeer zeldzame, recessief overervende aandoening waarbij waarschijnlijk een reparatie- of kopieermechanisme van het DNA gestoord is, zodat de chromosomen van de patiënt gemakkelijk breken. Dit geeft aanleiding tot de volgende symptomen:

De intelligentie is meestal normaal. Bij zwangerschap van een patiënte bestaat er een verhoogde kans op vroeggeboorte.

Het is een zeldzame tot zeer zeldzame erfelijke ziekte (in Nederland minder dan tien bekend, in de VS 170 gevallen beschreven) die wat vaker dan gemiddeld voorkomt bij Joden van Asjkenazische afkomst, maar ook daar zeer zeldzaam is. De New Yorkse dermatoloog David Bloom beschreef de aandoening voor het eerst in 1954. De ziekte komt iets vaker voor bij jongens dan meisjes (1,3:1).

Een fout in het gen genaamd BLM, gelokaliseerd op chromosoom 15q26.1. Het normale eiwit dat door dit gen wordt gecodeerd, is werkzaam bij DNA-reparatie en heeft helicase-activiteit. Bij de patiënten treedt versterkt uitwisseling van chromosoomfragmenten onderling op.

De ziekte is niet behandelbaar; het is aan te raden zonlichtblootstelling te vermijden en bij ongewone symptomen eerder dan normaal aan een mogelijk kwaadaardige oorzaak te denken.



</doc>
<doc id="279319" url="https://nl.wikipedia.org/wiki?curid=279319" title="Permanente haargolf">
Permanente haargolf

Permanente haargolf of permanent is een omvorming van de natuurlijke aard van het haar door het haar te behandelen met ammoniumthioglycolaat-zout. 
Van nature heeft ieder mens een unieke haarstructuur meegekregen: de een heeft steil haar, de ander krullen. Alle varianten zijn mogelijk.
Steil haar kan zo gekruld worden, en omgekeerd kan golvend haar steil gemaakt worden.
Voor het steil maken van haar, ook wel glad maken of straighten genoemd, worden andere producten gebruikt die, afhankelijk van de sterkte van de krultekening en het soort haar, een veel sterkere werking hebben en ook niet ongevaarlijk zijn in verband met het risico op het afbreken van de haren. Er is een groot verschil van producten voor Europees, Aziatisch of kroeshaar (Afrohaar).

Het permanenten of omvormen van het haar is een zeer specialistische behandeling omdat de interne structuur van het haar totaal veranderd wordt tijdens de behandeling. Een permanentbehandeling bestaat uit 2 gedeelten. Een mechanisch gedeelte, waarbij de kapper rollers of ander materiaal in het haar draait om het haar een bepaalde krul en of richting te geven, en een chemisch gedeelte, waarbij de zwavelverbindingen in het haar op een andere manier rangschikken zodat het haar de nieuwe vorm voor langere tijd behoudt.



</doc>
<doc id="279706" url="https://nl.wikipedia.org/wiki?curid=279706" title="Sandelhout (houtsoort)">
Sandelhout (houtsoort)

Het sandelhout wordt liefst geleverd door bomen van de soort "Santalum album" (familie "Santalaceae"). 

Nederland had indertijd plantages op Timor en Soemba (Soemba werd ook wel het sandelhout-eiland genoemd). Tegenwoordig zijn er plantages in India, maar deze kunnen de vraag niet dekken. Andere soorten uit hetzelfde genus werden en worden ook gebruikt, met name soorten in Australië (zoals "Santalum spicatum") en in Hawaï ("Santalum ellipticum" en "Santalum paniculatum").

Sandelhout kan massief gebruikt worden, vermalen en geperst tot wierookstokjes of er kan een etherische olie uit gewonnen worden die veel in parfums wordt toegepast.

Tot de ontdekking van de penicilline werd sandelhoutolie gebruikt tegen geslachtsziekten en was daardoor ook toen al erg kostbaar. Het werd in grote hoeveelheden geëxporteerd naar Europa, de Arabische landen en China.



</doc>
<doc id="279709" url="https://nl.wikipedia.org/wiki?curid=279709" title="Eugenol">
Eugenol

Eugenol is een organische verbinding met als brutoformule CHO. De stof komt voor als een lichtgele en viskeuze vloeistof met een kenmerkende geur. Eugenol is namelijk de stof die kruidnagel haar specifieke geur geeft.

Eugenol komt in veel soorten planten voor. Etherische olie van kruidnagel en kaneelblad bestaan voor het grootste deel uit eugenol. Het is de stof die de kenmerkende geur bij sommige tandartsen veroorzaakt.

Vroeger werd eugenol voornamelijk geïsoleerd uit kruidnagelolie. Tegenwoordig wordt het meestal synthetisch bereid uit benzoëzuur.

Eugenol is een veel gebruikte geur- en smaakstof in medicijnen, cosmetica, en levensmiddelen. Daarnaast is het een grondstof voor de productie van onder meer isoeugenol en vanilline. In tandheelkunde wordt eugenol in combinatie met zinkoxide gebruikt als vullingsmateriaal, zinkoxide eugenol.


</doc>
<doc id="279718" url="https://nl.wikipedia.org/wiki?curid=279718" title="Ziekte van Waldenström">
Ziekte van Waldenström

De ziekte van Waldenström of macroglobulinemie is een zeldzame, kwaadaardige beenmergziekte. Het is een vorm van kanker die sterk lijkt op de ziekte van Kahler (multipel myeloom). Er is sprake van een ongecontroleerde groei van witte bloedcellen, die sterk verwant zijn aan plasmacellen. De woekerende cellen produceren een abnormale antistof, een M-proteïne. Dit werd ontdekt in 1961. Deze antistoffen zijn veel groter dan bij multipel myeloom.

De ziekte van Waldenström zou meer voorkomen bij mannen dan bij vrouwen. De gemiddelde leeftijd waarop de ziekte voorkomt zou 65 jaar zijn, maar het kan ook optreden op veel jongere leeftijd. Over het ontstaan van de ziekte is heel weinig bekend.

Door de woekerende bloedcellen is er een onvoldoende aanmaak van gezonde bloedcellen. Veel patiënten met Waldenström klagen over vermoeidheid.
De aanmaak van normale antistoffen is verstoord waardoor een verhoogd risico op infecties ontstaat. Ontstane infecties genezen ook veel langzamer. Bloedingen en bloeduitstortingen ontstaan vaak door het lage aantal bloedplaatjes.

Het type antistof dat bij Waldenström wordt aangemaakt doet de stroperigheid van het bloed toenemen. Deze stroperigheid veroorzaakt stoornissen in de doorbloeding van bepaalde organen, zoals problemen bij de ogen, het hoofd, de huid, oren, vingers en tenen. De milt is vergroot en de lymfeklieren kunnen opgezet zijn.

De invloed van het M-proteïne op de zenuwbanen leiden tot beschadiging, met name polyneuropathie. Voornaamste klachten zijn krachtsverlies en tintelingen in handen en voeten.

De diagnose van de ziekte wordt gesteld na een combinatie van lichamelijk onderzoek en een aantal testen:

De ziekte kenmerkt zich door langzame achteruitgang.

In de eerste periode is behandeling gedurende langere tijd, soms jaren, niet nodig. Is behandeling wel nodig, dan zijn er goede mogelijkheden om de ziekte met medicijnen (tijdelijk) te onderdrukken. Genezing is echter niet mogelijk.

Verschillende behandelingopties zijn:

Vaak wordt voor de behandeling een combinatie van chemotherapie en plasmaferese gekozen.

Bij patiënten die behandeld moeten worden, is de gemiddelde overlevingsperiode ongeveer 6,5 jaar.




</doc>
<doc id="279839" url="https://nl.wikipedia.org/wiki?curid=279839" title="Progestageen">
Progestageen

Een progestageen is een hormoon dat dezelfde eigenschappen vertoont als progesteron. Het bekendste natuurlijke progestageen is progesteron. Andere voorbeelden zijn 17-OH-progesteron en 20α-hydroxyprogesteron. Veel progestagenen worden synthetisch gemaakt en noemt men progestativa. Voorbeelden zijn levonorgestrel, drospirenon en desogestrel, veelal onderdeel van contraceptieve medicijnen.


</doc>
<doc id="279918" url="https://nl.wikipedia.org/wiki?curid=279918" title="Erucazuur">
Erucazuur

Erucazuur is een onverzadigd vetzuur dat voorkomt in koolzaadolie, mosterdolie en de olie van steenraket. Erucazuur is een ω-9-vetzuur met een dubbele binding in de "cis"-configuratie.

De effecten van erucazuur op de gezondheid zijn omstreden. Erucazuur zou op den duur tot hartvervetting kunnen leiden. Dit is gebaseerd op studies bij ratten, maar er zijn nooit negatieve effecten gedocumenteerd bij mensen.

Zo werd mosterdolie in de Verenigde Staten, Canada en de Europese Unie ooit beschouwd als ongeschikt voor menselijke consumptie vanwege het hoge gehalte erucazuur. Dit is gebeurd vanwege slecht opgezet onderzoek bij ratten. Ratten zijn minder goed in staat om plantaardige vetten te verteren dan mensen en varkens. Chariton et al. suggereert dat ratten hartvervetting optreedt door een lage omzetting van erucazuur in erucazuur-CoA en een lage activiteit van lipasen en enzymen nodig voor de beta-oxidatie van erucazuur. Voordat dit proces volledig wetenschappelijk was doorgrond, leidde dit tot de opvatting dat erucazuur en mosterdolie erg toxisch zijn voor mensen.

Een vier-op-één mengsel van erucazuur en oliezuur maakt Lorenzo olie; een experimentele behandelmethode voor adrenoleukodystrofie, een zeldzame stofwisselingsziekte.

Erucazuur wordt onder andere gebruikt in vochtinbrengende huidcrèmes.

Voor menselijk consumptie mag koolzaadolie praktisch geen erucazuur bevatten. Ook een laag gehalte aan glucosinolaat is wenselijk. Daarom zijn er eerst enkelnul en later zogenaamde dubbelnul koolzaadrassen ontwikkeld die minder dan 0,5% tot 1% erucazuur bevatten. De olie van dubbelnulrassen is geschikt voor menselijke consumptie, omdat ze ook nog een laag gehalte aan glucosinolaat hebben.


</doc>
<doc id="280170" url="https://nl.wikipedia.org/wiki?curid=280170" title="Harttamponnade">
Harttamponnade

Een harttamponnade is een klinisch beeld waarbij het hart door aanwezigheid van vloeistof in het hartzakje zich niet meer vol kan zuigen met bloed in de ontspanningsfase (diastole). Hierdoor neemt de pompfunctie van het hart sterk af (shock), waardoor de patiënt een extreem benauwd gevoel krijgt en meestal een paarsblauw aanlopend gezicht heeft door de extreme stuwing in de aderen naar het hart toe. Wordt het erg dan zal de patiënt eraan kunnen overlijden, soms binnen enkele minuten.

De achterliggende oorzaken zijn divers: bloeding in het hartzakje (soms door een verwonding, zoals een messteek, soms door een ruptuur van de hartwand, meestal enige dagen na een infarct). Soms treedt er bij een ontsteking van het hartzakje vochtophoping op, bijvoorbeeld wel eens bij de ziekte van Bornholm. En soms komt er vocht in het hartzakje door pericarditis carcinomatosa, uitzaaiing van vele kwaadaardige tumorcellen binnen het hartzakje. Ook is het een complicatie na een hartoperatie.

De behandeling is in eerste instantie symptomatisch: bij gevaarlijke graden van benauwdheid aftappen van het vocht uit het hartzakje en in tweede instantie oorzakelijk, door behandeling (indien mogelijk) van de onderliggende oorzaak. Bij een massale bloeding in het hartzakje komt hulp meestal te laat; bij kwaadaardige tumoren is oorzakelijke behandeling meestal niet meer mogelijk. Als de tamponnade optreedt na een hartoperatie, is er meestal een heroperatie nodig.


</doc>
<doc id="280266" url="https://nl.wikipedia.org/wiki?curid=280266" title="Diastole (hart)">
Diastole (hart)

Diastole (uitspraak diAAstolé) is de medische naam voor de fase waarin het hart zich ontspant en weer volzuigt met bloed. Deze fase duurt, in rust, 0,4 seconden.

Tijdens de "diastole" is het myocard ontspannen en haar celmembraan elektrisch geladen (gepolariseerd). De aortaklep en de pulmonalisklep zijn gesloten en de atrioventriculaire kleppen, de kleppen tussen de boezems en de kamers (links de mitralisklep en rechts de tricuspidalisklep), staan open. De diastole is de periode tussen de tweede en de eerste harttoon, dus tussen de T-top en het Qrs-complex op het ECG.

Tijdens de diastole vullen de ventrikels zich met bloed; de laatste 0,2 seconden trekken de boezem zich samen, en persen hun inhoud de kamers in. De elektrische prikkel die de boezems tot samentrekken bewegen, zet even later de contractie van de kamers in gang, waarmee de systole begint en de diastole eindigt.

Hoewel de meeste aandacht in de cardiologie traditioneel naar de samentrekkingsfase (systole) uitgegaan is, kunnen er ook bij de diastole stoornissen optreden die een pathologische betekenis hebben. Met name bij zeer zwaar belaste harten wordt de spierwand aanvankelijk erg dik en sterk waardoor een soepele ontspanning en een goede vulling in de diastolische fase wel eens wordt belemmerd; dit wordt "diastolische disfunctie" genoemd. Het treedt wel eens op bij extreme duursporters, maar ook bij langdurige ernstige hoge bloeddruk of bij sommige aangeboren hartafwijkingen of hartklepafwijkingen.



</doc>
<doc id="280468" url="https://nl.wikipedia.org/wiki?curid=280468" title="Prostatitis">
Prostatitis

Prostatitis is een ontsteking aan de prostaat. Prostatitis is een bekende klacht voor jonge en middelbare mannen, wanneer zij problemen met hun urinewegen hebben.

Er worden verschillende soorten prostatitis onderscheiden, zoals chronische en acute prostatitis. Prostatitis kan gepaard gaan met koorts, koude rillingen en pijn in de genitaalstreek maar het kan ook asymptomatisch verlopen.

Prostatitis wordt gediagnosticeerd door middel van urineonderzoek in het laboratorium. Bij prostatitis is ook het PSA verhoogd.

De behandeling hangt af van de soort prostatitis en varieert van helemaal niets doen tot gebruik van antibiotica.


</doc>
<doc id="280498" url="https://nl.wikipedia.org/wiki?curid=280498" title="Rectaal toucher">
Rectaal toucher

Een rectaal toucher is het onderzoeken van het rectum (de anus en de endeldarm) van een patiënt door een arts. Deze medische handeling wordt uitgevoerd om verschillende redenen, bijvoorbeeld ter opsporing van rectumtumoren. Ook melaena en rectaal bloedverlies kan op deze wijze geobjectiveerd worden.

Het rectaal toucher is onmisbaar bij het vaststellen van afwijkingen aan de prostaat. Enkel het posterior (achterste) deel van de klier is te voelen bij een rectaal toucher. In 70% van de prostaatkankergevallen zit het carcinoom in dit posteriore deel. Ook benigne prostaathyperplasie en prostatitis zijn op deze wijze te herkennen.

Tevens wordt rectaal toucher gedaan bij verdenking of ter uitsluiting van een acute buik, zoals onder andere bij verdenking op appendicitis. Ook kan het cavum Douglasi gepalpeerd worden wat pijn geeft bij tal van aandoeningen waaronder endometriose.

Het rectaal toucher wordt gedaan na een hoogenergetisch trauma ter controle van de anale sfincterspanning. Indien deze afwezig is kan dat wijzen op schade van het ruggenmerg zoals een dwarslaesie.

Rectaal toucheren wordt door verpleegkundigen soms toegepast ter bevordering van het defecatie-patroon (stoelgang). Door ophoping van feces achter de kringspier kan er verharding van de feces optreden, waardoor defecatie uitblijft. Door het manueel verwijderen van feces (ontlasting) in het rectum (endeldarm) kan ophoping worden voorkomen. Ook is het mogelijk door rectaal toucheren de peristaltiek in werking te zetten, om zo het defectiefpatroon op weg te helpen.


</doc>
<doc id="280551" url="https://nl.wikipedia.org/wiki?curid=280551" title="Querulantenwaan">
Querulantenwaan

Querulantenwaan of paranoia querulans is een vorm van paranoïde waanstoornis waarbij men ervan overtuigd is dat een groot onrecht is geschied dat ongedaan gemaakt dient te worden. Reëel gezien is er echter geen sprake van dit onrecht (ICD-code F22.8). Wanneer er geen waan is geconstateerd, maar het leven van de persoon pathologisch wordt beheerst door het bestrijden van een ervaren onrecht, kan er sprake zijn van paranoïde persoonlijkheidsstoornis. In dit geval spreekt men ook wel van querulante persoonlijkheidsstoornis (ICD-code F60.0). 

Een querulant wordt in meer gewone termen vaak een 'ruziezoeker' genoemd. De lijder aan de waan voelt zich onheus bejegend, bijvoorbeeld door een bedrijf of overheidsorgaan en zal via hogere instanties zijn of haar gelijk proberen te halen. Hij of zij is er vast van overtuigd dat dit door lang genoeg volhouden wel zal lukken, ook al merkt de omgeving dat de pogingen geen of averechts effect hebben.

Behalve de gewone wettelijke wegen zal de querulant telkens weer gesprekken willen, bijvoorbeeld met medewerkers van de instantie die verantwoordelijk zou zijn voor het onrecht. Ook worden vaak talloze brieven geschreven, zowel aan de instantie als aan hogere instanties als de rechtbank, het gerechtshof, de Hoge Raad, ministers en zelfs aan het staatshoofd. Ook komt het voor dat querulanten op internetfora of eigen websites de personen of instanties door wie ze menen te zijn benadeeld, zwart proberen te maken.

Overheidsinstellingen en andere instanties waarvan de querulant macht ervaart of vermoedt, bijvoorbeeld de belastingdienst, zijn vaak doelwit. Ook individuele dienstverleners zoals rechters, winkeliers, docenten, artsen of advocaten kunnen met querulerende cliënten te maken krijgen.

Soms worden personen met terechte vragen of klachten door de overheid en/of andere organisaties of personen weggezet als querulant. Dit was bijvoorbeeld jarenlang het geval bij Willem Oltmans die uiteindelijk na openbaarmaking van diverse overheidsstukken inderdaad structureel gehinderd bleek te zijn in zijn werk als journalist nadat hij tegen de zin van de Nederlandse overheid in 1956 Soekarno interviewde. Na diverse rechtszaken en arbitrage ontving hij daarvoor uiteindelijk een schadevergoeding van 8 miljoen gulden belastingvrij van de Staat.
Op een gelijksoortige manier wordt ook de term "malcontenten" wel misbruikt.
Ook slachtoffers van medische fouten die strijden voor erkenning, excuses of schadevergoeding worden soms bestempeld als querulant.

De Duitse psychiater Heinz Dietrich typeert de querulant als een man uit de gegoede middenklasse wiens kinderen in de puberteit zijn en die beschikt over meer dan gemiddelde juridische kennis en schrijfvaardigheid. De querulant is volgens hem een proceszuchtige om dezelfde reden waarom een alcoholist een drankzuchtige is. 

Volgens Dietrich zouden rechters en anderen duidelijker moeten motiveren waarom zij de stelling van de querulant verwerpen, waarom zij hem ongelijk geven. Rechters dienen volgens hem in hun vonnissen naar absolute sereniteit te streven. Zij dienen neutrale, niet kwetsende taal te gebruiken. Het vonnis zou gemotiveerd dienen te zijn in een taal die ook voor leken begrijpelijk is. De omgang met querulanten heeft volgens Dietrich baat bij de regel 'suaviter in modo, fortiter in re' (zacht wat de aanpak betreft, doortastend wat de grond van de zaak betreft). 

De psychiater stelt dat de rechter die met de geschriften van een querulant in aanraking komt, zich meer zou moeten realiseren dat het meestal gaat om ongelukkige, gefrustreerde, sociaal achtergestelde of zieke mensen. Hij zou niet moeten blindstaren op de vorm van een querulantengeschrift maar zal des te meer aandacht dienen te hebben voor de grond van de zaak.


</doc>
<doc id="280738" url="https://nl.wikipedia.org/wiki?curid=280738" title="Neocortex">
Neocortex

De neocortex (Grieks: νέος, "néos"=nieuw, Latijn: "cortex"=schors) is een deel van de hersenen dat bij zoogdieren voorkomt. Het bestaat uit de bovenste laag (2-4 mm dik) van de twee hersenhelften. De neocortex maakt deel uit van de cortex cerebri en is betrokken bij de hogere functies, zoals zintuigelijke waarneming, bewuste bewegingen en (bij mensen) redeneren, abstract denken en taal. De grijze stof bestaat uit cellichamen van neuronen en gliacellen, de witte stof uit zenuwuitlopers of axonen die met een myelinelaag zijn bedekt.

Evolutionair gezien is de neocortex, overeenkomstig zijn naam het nieuwste deel van de cortex cerebri.

De neocortex bestaat uit zes verschillende lagen. Van buiten naar binnen:

Er zijn geen daadwerkelijke grenzen tussen de lagen. De piramidecellen (de meerderheid van de neuronen) overspannen minstens drie lagen, en in veel gevallen alle lagen. Piramidecellen zenden lange uitlopers (axonen) naar het ruggenmerg of naar andere corticale gebieden en hebben een outputfunctie. Korrelcellen hebben vooral een lokale functie. In de primaire motorische schors is laag IV praktisch afwezig en laag V sterk ontwikkeld. Daarom wordt de motorische schors ook wel agranulaire schors genoemd. Daarentegen zijn bijvoorbeeld in de primaire somatosensibele schors en primaire visuele schors de korrellaag IV sterk en laag V minder sterk ontwikkeld. Laag IV bevat hier veel afferente projecties.
Naast een horizontale structuur kent de neocortex ook een verticale structuur. Men spreekt hier ook wel van corticale kolommen. Deze lopen door alle schorslagen heen en vormen een functionele eenheid. In deze kolommen lopen parallelle bundels piramidecellen waarvan de apicale (top) dendrieten gericht zijn naar het schorsoppervlak.



</doc>
<doc id="280939" url="https://nl.wikipedia.org/wiki?curid=280939" title="Scoliose">
Scoliose

Scoliose (oudgrieks: "σκολιός, skolios" = krom) is een "zijdelingse" verkromming van de rug (wervelkolom), waardoor één of twee bochten ontstaan.

Het komt in meer of minder ernstige mate voor bij 4 op de 100 mensen. De wervelkolom draait "meestal" ook om haar as (dan spreekt men van een torsiescoliose) en veroorzaakt zo een bochel ("gibbus").

Men onderscheidt een S-vormige scoliose met twee bochten en een C-vormige scoliose met één bocht. Een S-scoliose benoemt men naar de convexe bolle kant van de grootste bocht; bijvoorbeeld een S-vormige thoracale scoliose, rechts convex van 35 graden.

Hoewel het een ingewikkelde driedimensionale vervorming betreft, kan men op een gewone voor-achterwaartse röntgenfoto de zijdelingse verkromming goed zien als een C-vormige of een S-vormige slinger in de ruggengraat die eigenlijk een rechte lijn behoort te zijn. Een structurele scoliose zal meestal gepaard gaan met een draaiing, een torsie; ook een bijkomende voorovergebogen houding (kyfose), een holle rug (lordose) of beide komen vaak samen met de scoliose voor. Belangrijk is of de scoliose in evenwicht is, dat wil zeggen of het zwaartepunt van het lichaam tussen de voeten valt. Bijvoorbeeld: als de patiënt een S-vormige scoliose heeft, kan zich op borsthoogte een convexe bocht naar rechts bevinden en op lendenniveau een bocht naar links. Meestal heffen de bochten elkaar op. De kans op progressie is groter als dit niet het geval is.

Het is belangrijk onderscheid te maken tussen een niet-structurele scoliose en een structurele scoliose. Een niet-structurele scoliose kan ontstaan door pijn en dwangstand, door een verkeerde houding of als compensatie van een beenlengteverschil of een heupafwijking. Een niet-structurele scoliose kan gecorrigeerd worden; op de foto is de scoliose dan niet meer te zien. Oorzaken van een structurele scoliose:
Idiopathische scoliose wordt meer bij meisjes gezien dan bij jongens en heeft sterk de neiging te verergeren tijdens de groei. In meer of mindere mate krijgt 0,5% van de bevolking er mee te maken. Op de 100.000 kinderen krijgen er 250 een corset en worden er 25 aan hun scoliose geopereerd.

Een structurele, idiopathische scoliose is progressief tijdens de groei. Wanneer er een hoek (hoek van Cobb) is van meer dan 40 graden tussen de bovenste sluitplaat van de wervels boven in de bocht en de onderste sluitplaat van een wervel onder in de bocht, wordt het resultaat onvoldoende geacht. De patiënten/s hebben problemen met de cosmetische veranderingen. Bij een bocht in de borstholte kunnen er problemen ontstaan met ademhaling en bloedsomloop; op iets lager niveau raakt de maag van zijn plaats en komt er maagzuur in de slokdarm. In principe is het eindresultaat bereikt wanneer de scoliose niet in evenwicht is, en bij extreme scoliose (vaak zal de laatste in ieder geval minstens gedeeltelijk neuromusculaire en/of aangeboren oorzaken hebben) met een bocht van 70 tot 90 graden kan de scoliose zelfs buiten de groei nog progressief zijn. Dan is er sprake van behoorlijke invaliditeit: de patiënt kan vaak nauwelijks goed zitten. Pijn treedt op wanneer de onderkant van de ribbenboog de bovenkant van de bekkenkam gaat raken.

Chiropraxie is een methode om de foutieve lichaamshouding te verbeteren, de beweeglijkheid van de wervelkolom te vergroten en de functie van de geïrriteerde zenuwen te herstellen.


Bij kinderen en tieners in de groei kan men met een scoliosebrace de bocht stabiliseren. Dit is een veeleisende behandeling: het moet overdag en 's nachts gedragen worden en mag slechts één tot drie uur per etmaal af. Een brace wordt toegepast als er verwacht wordt dat de bocht groter wordt dan 25 graden, maar beneden de 40 graden gehouden kan worden.

Wanneer de uiteindelijke bocht naar men verwacht boven de 40 à 45 graden uit komt, wordt in principe een operatie geadviseerd. Hierbij heeft men de keuze tussen benadering van de voorzijde (anterior fusion) en van de achterzijde (posterior fusion). Belangrijk is dat niet alleen door het laten versmelten van wervels de zijdelingse bocht wordt gestabiliseerd, maar dat ook de rotatie wordt tegengegaan. Daarom wordt een pen (een zogenaamde Harringtonstaaf, genoemd naar de Amerikaanse orthopeed Paul Harrington) operatief langs de wervels geplaatst en op meerdere plaatsen vastgezet.



</doc>
<doc id="280942" url="https://nl.wikipedia.org/wiki?curid=280942" title="Syndroom van De Quervain">
Syndroom van De Quervain

Het syndroom van De Quervain is een ontsteking van een tweetal duimpezen (de m. abductor pollicis longus en m. extensor pollicis brevis).

Deze pezen vormen samen met de pees van de m. extensor pollicis longus de tabatière anatomique (anatomische snuifdoos). De twee betrokken pezen lopen door een peesschede, die vernauwd kan zijn waardoor inklemming en irritatie ontstaat.

De test van Finkelstein kan worden gebruikt om de diagnose te stellen. Hierbij wordt een vuist gemaakt met de duim in de vuist (duimnagel zo ver mogelijk naar de pink), vervolgens wordt de vuist naar ulnair gedevieerd. Deze test lokt de specifieke pijn uit en is bij gezonde personen (vrijwel) pijnloos.
Abductie en extensie van de duim zijn pijnlijk gevoelig en er kan sprake zijn van krachtsverlies van de betrokken spieren.

Behandeling is in eerste instantie symptomatisch in de vorm van pijnstilling. Pas bij onvoldoende effect kunnen ontstekingsremmende injecties, of, bij zeer hinderlijke klachten, chirurgische vrijmaking van de pezen worden overwogen. Ouderwetse behandelmethodes zijn: (onder meer) spalken, ingipsen.
In de eerste plaats is rust aangewezen, maar geen 100% immobilisatie.

Het is zeer belangrijk een juiste diagnose te stellen: als weerstandstesten of de test van Finkelstein negatief zijn is er eigenlijk absoluut geen sprake van een syndroom van De Quervain. Manuele mobilisatie van de betrokken gewrichten, zachte tracties zijn evenzeer aangewezen. Oefentherapie voor selectieve training van de specifieke aangedane spieren moet eveneens zeer progressief gebeuren. Een adequate therapie geeft vrijwel altijd een prima prognose en dito resultaat.



</doc>
<doc id="281004" url="https://nl.wikipedia.org/wiki?curid=281004" title="Lijfarts">
Lijfarts

Een lijfarts is een arts die de persoonlijke zorg heeft voor een persoon of de familie van deze persoon. Deze persoon, een hoogstaand persoon zoals een vorst, is de werkgever van de arts.

Een lijfarts heeft de taak zorg te dragen voor een goede gezondheid van zijn werkgever. Zo iemand werd dan vaak dagelijks onderzocht.


</doc>
<doc id="281089" url="https://nl.wikipedia.org/wiki?curid=281089" title="Gerhard Domagk">
Gerhard Domagk

Gerhard Johannes Paul Domagk (Lagow, 30 oktober 1895 – Königsfeld im Schwarzwald, 24 april 1964) was een Duits patholoog en bacterioloog, aan wie in 1939 de Nobelprijs voor de Fysiologie of Geneeskunde werd toegekend.

Domagk werd geboren in Lagow in de toenmalige Pruisische provincie Brandenburg als zoon van Paul en Martha Reiner Domagk. Tot zijn 14e ging Domagk naar een school in Sommerfeld, tegenwoordig Lubsko in Polen. Daarna volgde hij een opleiding in Silezië. Voor de Eerste Wereldoorlog uitbrak was hij begonnen met de studie medicijnen aan de universiteit van Kiel. Toen de oorlog uitbrak meldde hij zich vrijwillig aan als soldaat. In december 1914 raakte hij gewond, waarna hij diende in verschillende militaire hospitalen. In deze periode raakte hij diep onder de indruk van de hulpeloosheid van artsen tegen infectieziekten. Vooral het feit dat chirurgie en zelfs radicale behandelingsmethoden als amputaties geen tot weinig effect hadden raakte hem diep.

Na de oorlog vervolgde hij zijn studie en in 1921 behaalde hij zijn diploma. Hij ging werken aan de Universiteit van Greifswald, waar hij onderzoek deed naar door bacteriën veroorzaakte infecties. In 1925 volgde hij zijn professor, Walter Gross, naar de universiteit van Münster. In datzelfde jaar trouwde hij met Gertrud Strübe, met wie hij drie zoons en een dochter kreeg. In 1927 kreeg hij een baan aangeboden bij de laboratoria van IG Farben in Wuppertal.

In 1929 werd hij aangesteld als directeur van het Instituut voor Pathologie en Bacteriologie van het Duitse chemiebedrijf Bayer. Daar zette hij onderzoek voort van Josef Klarer en Fritz Mietzsch om, gebaseerd op het werk van Paul Ehrlich, verfstoffen te onderzoeken op antibiotische eigenschappen.

In 1932 deed Domagk de ontdekking waarvoor hij later de Nobelprijs zou krijgen. Hij ontdekte dat een rode kleurstof met de naam "prontosil rubrum" muizen en konijnen beschermde tegen dodelijke doses "stafylokokken" en hemolytische "streptokokken". Prontosil (sulfamidochrysoïdine) wordt in het lichaam gemetaboliseerd tot de werkzame stof sulfanilamide; het werd reeds in 1908 gesynthetiseerd.

Domagk was echter niet overtuigd van de werking van prontosil in mensen en was daarom huiverig om zijn ontdekking bekend te maken. Toen zijn eigen dochter een ernstige streptokokkeninfectie opliep en de destijds gebruikelijke behandelmethode niet werkte, behandelde hij haar met prontosil. Dit bespaarde haar een amputatie van haar arm en ze herstelde volledig. Pas in 1935, nadat klinische testen door artsen positief waren, maakte hij dit bekend.

In 1939 ontving Domagk de Nobelprijs voor de Fysiologie of Geneeskunde. Hij werd door het naziregime gedwongen de prijs te weigeren omdat ze deze als 'anti-Duits' hadden verklaard nadat de Nobelprijs voor de Vrede in 1935 aan de nazi-criticus Carl von Ossietzky uitgereikt was.

Na de oorlog, in 1947, kon Domagk zijn Nobelprijs alsnog ophalen. Echter, het bijbehorende geldbedrag ontving hij niet. Volgens de regels van het Nobelfonds moet de geldprijs teruggestort worden in het fonds indien deze niet binnen één jaar na bekendmaking uitgereikt is.

Hij veranderde zijn onderzoeksveld naar tuberculose en chemotherapie tegen kanker. In 1958 werd hij professor in de Pathologische Anatomie aan de universiteit van Münster.


</doc>
<doc id="281135" url="https://nl.wikipedia.org/wiki?curid=281135" title="Lichaampje van Malpighi">
Lichaampje van Malpighi

Het lichaampje van Malpighi of corpusculum Malpighii is vernoemd naar zijn ontdekker Marcello Malpighi (1628-1694). Malpighi was een van de eersten die de microscoop gebruikte om organen te bestuderen. Het lichaampje van Malpighi (nierlichaampje) heeft een doorsnee van ongeveer 0,2 millimeter en is een onderdeel van het nefron in de nieren. Het lichaampje bestaat uit twee onderdelen, te weten het kapsel van Bowman en de glomerulus.
Onder arteriële druk vindt in het nierlichaampje filtratie van het bloed plaats. Het filtraat, de primaire urine, wordt opgevangen in de filtratieruimte, die het doorgeeft aan de niertubulus. Hier wordt het filtraat bewerkt en geconcentreerd.
Elk nierlichaampje is aan zijn vaatpool gebonden met een vas afferens (aanvoerend bloedvat) en een vas efferens (afvoerend bloedvat). In het nierlichaampje splitst het vas afferens zich in 2-5 primaire takken, die zich opdelen in een dicht capillair kluwen zonder veel anastomosen.


</doc>
<doc id="281213" url="https://nl.wikipedia.org/wiki?curid=281213" title="Mijnwormen">
Mijnwormen

De mijnwormen vormen een familie van kleine parasitaire rondwormen uit de orde Strongylida. Bij de mens voorkomende mijnwormsoorten zijn "Necator americanus" en "Ancylostoma duodenale". Deze soorten zijn ongeveer een centimeter lang en zij leven in de darmen van naar schatting 800 miljoen mensen. "A. caninum" komt voor bij honden en "A. braziliens" bij katten.

Zoals de naam al zegt, komt de worm vaak voor in mijnen en was een mijnworminfectie een veelvoorkomende beroepsziekte onder mijnwerkers. Met de betere hygiëne en sluiting van de mijnen komt de infectie in Nederland bijna niet meer voor. In andere landen, met name de tropen, is dit anders: schattingen van het aantal besmette personen loopt op tot ca. 1/4 van de wereldbevolking.

Besmetting vindt plaats via contact tussen de huid en aarde die is besmet met ontlasting waarin larven leven ("Ancylostoma" kan ook via besmet voedsel tot een infectie leiden). De larve dringt de huid binnen en reist via de lymfeklieren naar de longen. Dit leidt tot jeuk en huiduitslag waar de larven zijn binnengedrongen, en tot hoesten en piepende ademhaling door hun aanwezigheid in de longen. Via opgehoest en ingeslikt slijm dalen de larven af naar hun uiteindelijke doel: de maag en darmen. Hier zuigen ze zich aan de darmwand vast en leven van het bloed. Vooral voor kinderen kunnen de gevolgen van het resulterende bloedverlies ernstig zijn. De volwassen wormen paren in de darm. De eitjes verlaten de gastheer met de ontlasting, waarna de larven uitkomen en de cyclus zich herhaalt.

Besmetting met de worm leidt tot weinig of geen darmklachten, die bovendien niet typisch zijn. Het uit zich bij volwassenen in lichte buikpijn. Bij heel ernstige infecties bij kinderen en zwangere vrouwen in derdewereldlanden kan bloedarmoede optreden. In de meest extreme gevallen ontstaan koorts, vertraagde groei en hartfalen. Meestal is de infectie echter vrij onschuldig, en vrij makkelijk te verhelpen met medicijnen.

Infectie met de honden- of kattenworm kan leiden tot huidklachten, door onder de huid migrerende larven. Deze kunnen zich in een menselijke gastheer echter niet voortplanten.

Er wordt op dit moment onderzoek gedaan naar de functionaliteit van de mijnworm bij het bestrijden van allergieën. Een groep van 10 zelf experimenterende experts hebben vastgesteld dat de mijnworm allergieën kan genezen. Zij hadden gezien dat veel mensen in de tropen waren besmet met de mijnworm, maar er waren geen mensen met allergieën. Deze onderzoekers hebben het eerst op zichzelf getest, zonder ernstige bijwerkingen. Ze hebben toestemming gekregen om ook op andere mensen te testen, met onder meer astma en hooikoorts als allergie.



</doc>
<doc id="281239" url="https://nl.wikipedia.org/wiki?curid=281239" title="Schistosomiasis">
Schistosomiasis

Schistosomiasis (vroeger bilharzia) is een infectie met een van de parasitaire wormen "Schistosoma mansoni", "Schistosoma haematobium", of "Schistosoma japonicum". Verder komen nog de minder bekende soorten "S. intercalatum" en "S. mekongi" voor. Deze vijf verwante soorten veroorzaken vergelijkbare, maar ietwat verschillende ziektebeelden. Wanneer de ziekte onbehandeld blijft, kan de infectie onder andere de longen, lever, milt, blaas en darm aantasten. Levensgevaar bestaat er meestal niet, maar de kwaliteit van leven kan in ernstige gevallen beduidend worden aangetast.

Symptomen zijn weinig specifiek, en hangen sterk af van de ernst van de besmetting. Eén tot twee maanden na besmetting kunnen koorts, rillingen, hoest en spierpijn optreden. Tot de overige symptomen behoren gebrek aan eetlust, gewichtsverlies, een gevoel van slapte, buik-, hoofd- en gewrichtspijn, diarree en misselijkheid. Dit zijn de acute symptomen, die na enkele weken tot enkele maanden weer overgaan. Daarna ontstaat de chronische fase, waarbij een ontsteking ontstaat in blaas of darmen. Pas in een laat stadium (maanden tot jaren) krijgen de patiënten opnieuw klachten (diarree met bloed of bloed in de urine). De longen, milt, lever, darm en blaas kunnen worden aangetast. Schistosoma heamatobium geeft vooral blaasklachten, de andere soorten meer van de darm. De eitjes roepen een immunologische ontstekingsreactie op waar ze terechtkomen, en dat veroorzaakt voornamelijk de symptomen.

Er bestaat tevens een kans dat eitjes in het ruggenmerg of in de hersenen terechtkomen en daar ontstekingen of verlammingen kunnen veroorzaken. Ook is een relatie gelegd tussen bilharzia-infectie en een bepaalde soort blaaskanker.

De infectie kan worden vermeden door stilstaand zoet water in de tropen te vermijden. Zwemmen in een gechloreerd zwembad kan wel, aangezien de larven door chloor doodgaan. Wassen kan slechts met kraan- of putwater. Oppervlaktewater dient ten minste vijf minuten tot ten minste 50 graden Celsius te zijn verhit om de larven te doden. Indien deze maatregelen niet mogelijk zijn kan het ook volstaan water pas na drie dagen te gebruiken omdat larven zonder gastheer maar 48 uur in leven blijven.

Wanneer men vermoedt besmet te zijn met de worm moet men bij de arts aangeven dat men in een endemisch gebied is geweest - in België en Nederland komt de ziekte zoals gezegd niet voor zodat een Belgische of Nederlandse arts er niet snel aan zal denken als hij niet weet dat de patiënt in de tropen is geweest. Er zijn medicijnen die bilharzia effectief kunnen bestrijden en in een vroeg stadium is de infectie betrekkelijk gemakkelijk op te sporen door onderzoek van de urine en/of de feces - daarin zijn de eieren aan te tonen. De late symptomen ontstaan vooral door verlittekening van de blaas- en darmwand en worden niet meer beter door eventueel nog aanwezige wormen te doden.

Schistosoma



</doc>
<doc id="281464" url="https://nl.wikipedia.org/wiki?curid=281464" title="Hepatitis C">
Hepatitis C

Hepatitis C is een infectieziekte die hoofdzakelijk de lever aantast en veroorzaakt wordt door het hepatitis C-virus (HCV). Deze vorm van hepatitis is pas eind jaren tachtig ontdekt; tot dan toe werd deze aangeduid als 'Hepatitis non A non B'. Besmetting trad op dat moment meestal op door bloedtransfusies. Er bestaat geen vaccin tegen hepatitis C.

Een hepatitis C-infectie verloopt in het begin meestal asymptomatisch. De infectie gaat in de meerderheid van de gevallen (70%) ongemerkt over in een chronische vorm. Circa 20-30% van de mensen met de chronische vorm ontwikkelt leverschade (verlittekening) en hiervan krijgt ongeveer 2-5% per jaar leverkanker. Sommige mensen krijgen pas 20 of 30 jaar na de besmetting klachten wanneer de lever al is aangetast.

Het hepatitis C-virus wordt hoofdzakelijk overgedragen via bloed-bloed contact, dat wil zeggen door:

Hepatitis C wordt niet verspreid via voedsel, water of door toevallig contact zoals knuffelen, zoenen en delen van voedsel of dranken met een besmet persoon.

Aangezien sinds begin jaren 90 in België en Nederland bloeddonoren gescreend worden op aanwezigheid van hepatitis C-virus antilichamen, is de kans op infectie na bloedtransfusies significant gedaald.

Het hepatitis C-virus is een klein, positief enkelstrengig RNA-virus. Het behoort tot het genus van de Hepacivirus binnen de Flaviviridae-familie. Er zijn zeven verschillende virustypes (het virus genotype 1-7). Deze genotypes worden verder onderverdeeld in subtypes.

Omdat acute HCV-infectie meestal asymptomatisch is, is een vroege diagnose van HCV-infectie zeldzaam. Bij de patiënten die chronisch geïnfecteerd zijn, wordt de infectie vaak niet gediagnosticeerd, tenzij er ernstige leverschade is ontwikkeld.

HCV-infectie wordt in twee stappen gediagnosticeerd:

Nadat een persoon is gediagnosticeerd met chronische hepatitis C-infectie, moeten zij de mate van leverbeschadiging (fibrose en cirrose) laten testen. Dit kan door leverbiopsie of via een verscheidenheid van niet-invasieve testen.

Bovendien dient er een genotyperingstest uitgevoerd te worden om het genotype van de hepatitis C-stam te identificeren. Het slaagpercentage van behandeling hangt echter af van het genotype van het HCV.
De mate van de leverschade en het virusgenotype worden gebruikt om de keuze van behandeling en de opvolging van de infectieziekte vast te leggen.

In het algemeen is de behandeling aanbevolen voor patiënten met een bewezen HCV-infectie waarbij tekenen van een leveraandoening worden waargenomen. Sinds 2000 bestaat de standaardbehandeling van hepatitis C uit een combinatietherapie van PEG-interferon met Ribavirine. Ribavirine is een antiviraal geneesmiddel dat de werking van alpha-interferon versterkt en de vermenigvuldiging van het virus tegenhoudt. De behandeling van alpha-interferon en ribavirinecapsules duurt (afhankelijk van het virus genotype) ongeveer 24-48 weken. Voor de genotypes 2 en 3 is het slaagpercentage 70-80% na 24 weken en voor de genotypes 1 en 4 is deze 45-70% na 48 weken.
De respons op de behandeling wordt opgevolgd door de aanwezigheid van viruspartikels in het bloed op te volgen ("viral load test").

Wanneer het virus na 24 weken echter niet genoeg uit het lichaam is verdwenen (of zelfs helemaal niet is verminderd), dan is er sprake van een zogenaamde "non-responder". Dit is een patiënt bij wie het virus niet (of nauwelijks) op de medicatie reageert. In zo'n geval is de behandeling zinloos en wordt deze gestopt.

Nieuwe HCV-protease inhibitoren (Telaprevir en Boceprevir) werden recent goedgekeurd. Aangezien ze aanleiding kunnen geven tot resistentie, worden ze enkel in combinatie met andere behandelingen gebruikt. Deze nieuwe moleculen verhogen het slaagpercentage van de behandeling bij de genotypen 1, 4, 5 en 6.

Sinds 2014 is een behandling met sofosbuvir in een combinatietherapie eerste keus bij alle genotypes.

Wereldwijd dragen circa 150 tot 200 miljoen mensen een chronische vorm van hepatitis C-infectie. 350.000 tot 500.000 patiënten sterven jaarlijks aan aan hepatitis C gerelateerde leverziekten.

Hoewel het in Nederland nog geen zeer hoge aantallen betreft, zijn circa 60.000 mensen ermee besmet, velen daarvan zonder het te weten.

De seroprevalentie van HCV in de Belgische populatie werd in 1993-94 op 0.87% geschat. Tijdens een volgende prevalentie studie uitgevoerd in 2003 met speekseltesten werd een prevalentie van 0.12% gemeten. 

Op basis van het aantal gerapporteerde gevallen in het netwerk van de peillaboratoria en het aantal uitgevoerde genotyperingen wordt de jaarlijkse HCV incidentie op 1500 geschat (13.6/100.000 inwoners). De verdeling volgens de gewesten zijn als volgt: 45% in Vlaanderen, 35% in Wallonië en 19% in Brussel.
Ondanks de verhoogde screening bij vrouwen tussen 20-39 jaar is er een hogere prevalentie (M:F 1.06:1) van HCV geïnfecteerden bij mannen met mediaan leeftijd 45-49 jaar.

Personeelsleden uit de gezondheidssector vertoonden een lagere seroprevalentie dan in de algemene populatie en bijgevolg loopt het verzorgend personeel geen verhoogd risico.

De verdeling van de genotypes bij intravenous druggebruikers was als volgt: 48,7% genotype 1, gevolgd door 41,2% genotype 3, 8,8% genotype 4 en 1,4% genotype 2.

Hepzibah Kousbroek (1954-2009) publiceerde in 2004 "De onzichtbare vijand: een persoonlijk verslag van de strijd tegen hepatitis " (Arena, 2004) ISBN 9069746565.


</doc>
<doc id="281534" url="https://nl.wikipedia.org/wiki?curid=281534" title="Mesencephalon">
Mesencephalon

Het mesencephalon of de middenhersenen is het deel van de hersenen dat zich in het bovenste deel van de hersenstam bevindt. Het heeft een functie in:

Het mesencephalon bestaat uit twee delen: de vierheuvelplaat ook wel tectum ("dak") genoemd, en het tegmentum ("vloerkleed"). De vierheuveleplaat is opgedeeld in vier delen: twee colliculi superiores en twee colliculi inferiores. Ook het aquaduct van Sylvius wordt tot het mesencephalon gerekend. Tussen de vierheuvelplaat en het tegmentum en rondom het aquaduct ligt het griseum centrale mesencephali.

Beschadigingen aan het mesencephalon kunnen verstoring van verdedigingsreacties als gevolg hebben.


</doc>
<doc id="281693" url="https://nl.wikipedia.org/wiki?curid=281693" title="Aanstelleritis">
Aanstelleritis

Aanstelleritis is een populaire benaming van een voorgewende ziekte of pijn. Naar het oordeel van de omgeving van de patiënt is er niets aan de hand en stelt deze zich aan met als doel om ergens onderuit te komen of iets voor elkaar te krijgen. 
Het suffix "-itis" is een verwijzing naar de Latijnse benamingen die veel bestaande ziektes hebben, preciezer; alle ontstekingen.

Hoewel aanstelleritis een veelvoorkomende vorm van simulatie is worden soms echte klachten, bijvoorbeeld van het chronischevermoeidheidssyndroom ten onrechte ook als aanstelleritis aangemerkt.
Als specifieke vorm van aanstelleritis wordt wel eens de zogenaamde "inspanningsallergie" genoemd. Dit is echter een bestaande vorm van allergie, die als reactie netelroos kan geven.



</doc>
<doc id="281754" url="https://nl.wikipedia.org/wiki?curid=281754" title="Melkboerenhondenhaar">
Melkboerenhondenhaar

Melkboerenhondenhaar (ook wel "scherensliepershondenhaar" of "karnemelksboerenhondenhaar") is een spottende of zelfspottende term die niet verwijst naar honden, doch naar mensenhaar.

Hiermee wordt bedoeld haar van een vrij onbestemde, vaak bruingele kleur, dat vaak ook nog weerbarstig is bij het kammen.


</doc>
<doc id="282272" url="https://nl.wikipedia.org/wiki?curid=282272" title="Myroxylon pereirae">
Myroxylon pereirae

Myroxylon pereirae is de botanische naam van een boom. De status van deze naam is onzeker, aangezien er geen overeenstemming is over de interne taxonomie van het genus "Myroxylon". Deze boom kan ook beschouwd worden als een variëteit ("Myroxylon balsamum" var. "pereirae" (Royle) Harms (1908)).

Het gaat om een Zuid- en Midden-Amerikaanse boom. De bloemen zijn wit met gele stampers. De vrucht is een peul van 7-11 cm lengte en bevat een enkel zaad. De bladen hebben een diuretische werking, en kunnen gebruikt worden bij parasitaire worminfecties.

De belangrijkste economische betekenis van de boom is dat uit de stam perubalsem gewonnen kan worden. Deze stof werd in cremes en zalven gebruikt (bijvoorbeeld Purol). Tegenwoordig mag perubalsem niet meer onbewerkt in cosmetica gebruikt worden. Het is een sterk allergeen (men kan er gemakkelijk overgevoelig voor worden).


</doc>
<doc id="282320" url="https://nl.wikipedia.org/wiki?curid=282320" title="Ringworm (schimmel)">
Ringworm (schimmel)

Ringworm is een besmettelijke schimmelinfectie van de huid, die onder andere bij mensen voorkomt. Bij mensen wordt ringworm veroorzaakt door dermatofyten, meestal de soorten "Trichophyton rubrum", "T. mentagrophytes", "T. tonsurans" en "T. shoenleinii". De besmetting kan overgedragen worden door bijvoorbeeld huidcontact, een vuile haarkam of handdoek. De besmetting wordt ook wel opgelopen van besmette honden of katten. Dan gaat het vooral om "Microsporum canis".

De infectie krijgt zijn kans op vochtige plaatsen van de huid en begint meestal op het hoofd (tinea capitis) of de voeten (zwemmerseczeem = tinea pedis), maar kan op het gehele lichaam voorkomen.

De schimmel vormt ringvormige plekken, vandaar de naam, en leeft van de keratine, die voorkomt in de buitenste dode cellen van de huid en nagels. De infectie veroorzaakt jeuk en een rode, schilferige huid. Als de schimmel zich uitbreidt, worden de ringen steeds groter, terwijl vanuit het aangetaste centrum weer genezing plaatsvindt.

Behandeling vindt plaats door middel van een antimycoticum (schimmelbestrijdend middel) in de vorm van crème (zalf), of tabletten. Voorbeelden van crèmes zijn: loprox, miconazol, ketoconazol, clotrimazol, terbinafine of itraconazol. Als tabletten gegeven worden, wordt vaak terbinafine of itraconazol gegeven.

Een andere benaming voor ringworm is trichophytie.



</doc>
<doc id="282733" url="https://nl.wikipedia.org/wiki?curid=282733" title="Hoektand">
Hoektand

De hoektand of cuspidaat is het deel van het dierlijke gebit dat grip op het voedsel geeft en ook als wapen kan worden gebruikt. De tand is daarom puntig van vorm, en bij veel soorten de grootste tand in het gebit. Mensen hebben (net als veel andere diersoorten) vier hoektanden, twee in de bovenste kaak en twee in de onderste kaak.

Bij veel dieren zijn de bovenste hoektanden zo groot dat ze buiten de bek uitsteken. Men noemt ze slagtanden. Ook snijtanden kunnen uitgegroeid zijn tot slagtanden.

Door de jaren heen is de hoektand bij de mens steeds kleiner geworden. Waar de tand vroeger werd gebruikt om vlees van botten te scheuren, eten we nu steeds vaker filet, of hapklare brokken. Sommige mensen hebben niet meer dan wat een tandarts een kegeltand noemt als hoektand.

In de Internationale tandnummering heeft de hoektand als eenheid 3, omdat het de derde tand vanaf het midden is. Het gebit is opgedeeld in vier kwadranten, aangegeven met tientallen. Zo kan elke tand worden aangegeven met een getal. De hoektanden worden aangegeven met deze nummers;


Deze nummering wijkt af wanneer we het hebben over de melkhoektanden.


</doc>
<doc id="282830" url="https://nl.wikipedia.org/wiki?curid=282830" title="Leon Krijgsman">
Leon Krijgsman

Leon Krijgsman (Leiden, 17 juni 1973) is een Nederlandse televisiepresentator. Tien jaar lang presenteerde hij programma's bij Jetix.

Krijgsman brengt zijn jeugd in Katwijk aan Zee door. Na het behalen van zijn mavo-diploma probeert ook nog een jaartje havo, maar haakt na dat jaar af en gaat in een supermarkt werken. Na twee jaar besluit hij om de opleiding tot Z-verpleegkundige te volgen. Tussen zijn studies en werk door, werkt hij ook veel in het theater. In september 2003 werden er twee van zijn nieuwe toneelstukken uitgegeven. 

In 1999 heeft hij samen met Sylvie van der Vaart het Screentestweekend gewonnen bij (toen nog) Fox Kids (daarna Jetix en nu het huidige Disney XD). In de loop der jaren heeft hij voor de zender veel diverse programma's gepresenteerd. In deze programma's duikt hij geregeld op als één of ander typetje. 

Tegenwoordig werkt hij bij RTV Katwijk, de lokale tv-zender van Katwijk aan zee.





</doc>
<doc id="283176" url="https://nl.wikipedia.org/wiki?curid=283176" title="Jan Ingenhousz">
Jan Ingenhousz

Johannes (Jan) Ingenhousz (of Ingen-Housz) (Breda, 8 december 1730 – Bowood House, bij Calne (Engeland), 7 september 1799) was een Nederlandse arts en natuuronderzoeker (fysioloog en plantkundige), die de helft van zijn leven doorbracht in Engeland en Oostenrijk en die vooral bekend is van inenting tegen pokken en onderzoek naar fotosynthese.

Ingenhousz werd geboren in een katholieke familie uit Breda (Hertogdom Brabant). Zijn vader was er apotheker en had toen veel te maken met John Pringle, een legerarts van de Britse troepen die daar gelegerd waren.
Jan Ingenhousz bewonderde de arts en ging zelf geneeskunde studeren aan de Katholieke Universiteit Leuven tot 1753 en dan aan de Universiteit van Leiden, waar hij les kreeg van Pieter van Musschenbroeck en Hiëronymus David Gaubius. Hij bezocht ook nog de universiteiten van Parijs en Edinburgh, voordat hij zich in 1755 als huisarts vestigde.

Na de dood van zijn vader in juli 1764 ging hij in 1765 op uitnodiging van Pringle naar Engeland. Daar woedde toen een epidemie van pokken. Pringle testte daar de uit Turkije door Mary Wortley Montagu ingevoerde variolatie: preventieve inenting met pus van pokken. Later verbeterde Edward Jenner die methode door pus van koepokken te gebruiken: vaccinatie. Ingenhousz entte onder anderen de familie van George III van het Verenigd Koninkrijk in. In 1767 entte hij 700 dorpelingen in te Hertfordshire.

Keizerin Maria Theresia verloor drie van haar 16 kinderen aan pokken: Karel Jozef (†1761), Johanna Gabriela (†1762) en Maria Josepha (†1767). Haar dochter Maria Elisabeth was ook ziek, maar overleefde met littekens in het aangezicht, waardoor zij niet kon huwen. Toen Maria Theresa hoorde van het succes van Pringle te Londen, nam zij via George III contact met hem op en die stuurde Jan Ingenhousz naar Wenen. Ingenhousz entte een groep van 65 kinderen in, die in paleis Schloss Schönbrunn werden uitgenodigd. De keizerin liet heel haar familie inenten, ondanks de tegenkantingen van de Weense dokter Anton de Haen. Zo werd Ingenhousz van 1768 tot 1779 de lijfarts van de keizerin met een jaarsalaris van 5000 Oostenrijks-Hongaarse gulden als opvolger van Gerard van Swieten, die ook Nederlander was. Ingenhousz kocht een huis te Wenen en trouwde er in 1775 met Agatha Maria Jacquin, de zuster van de Weense botanist Nicholas Jacquin. Hun huwelijk bleef kinderloos. Nu hij over tijd en geld beschikte, begon hij onafhankelijk te experimenteren. In 1769 werd hij lid van de Royal Society of London for the Improvement of Natural Knowledge.

Ingenhousz verrichtte onderzoek naar de elektrische geleidbaarheid en naar magnetisme. In 1766 bouwde hij een generator voor statische elektriciteit.
Ingenhousz correspondeerde met Benjamin Franklin en Henry Cavendish. In 1785, beschreef hij de onregelmatige beweging van kolenstof op alcohol, later bekend als de Brownse beweging. Ingenhousz werd in 1779 lid van de Royal Society of London. In 1778 en 1779 gaf hij een Bakerian Lecture over elektriciteit voor een honorarium van 100 pond sterling.

Hij was de eerste die in 1779 aantoonde dat licht nodig was voor de fotosynthese in planten en dat deze op zijn beurt steeds weer nieuwe lucht produceerde om in te kunnen ademen. Hij ontdekte dat fotosynthese pas begon te werken wanneer de zon was opgekomen, en stopte wanneer de zon onderging. Hierdoor vroeg hij zich af of behalve dieren ook planten kunnen ademen en of ook de planten zuurstof omzetten in koolstof, maar met zijn experimenten toonde hij aan dat dit niet het geval was. Hij bewees wel dat de planten juist de koolstofdioxide die door mensen en dieren werd uitgeademd, omzetten in zuurstof. Het vormde een bewijs dat planten koolstof uit de lucht opnemen en niet zoals toen gedacht uit de grond.
Ingenhousz herhaalde een merkwaardig experiment van Priestley. Hierbij werd ontdekt dat een muis in een afgesloten ruimte kon blijven leven als er ook een plant in de ruimte stond. Deze plant zorgde elke keer weer voor nieuwe zuurstof en de muis maakte hier weer koolstofdioxide van voor de plant.

Met Benjamin Franklin experimenteerde hij in Amerika met de bliksemafleider en op het gebied van warmtegeleiding van metalen. Ook op het gebied van bemesting verrichtte Ingenhousz fundamenteel werk.

Alexander von Humboldt schreef in het woord vooraf bij de Duitse vertaling door Johann Gotthelf Fischer von Waldheim van zijn "Essay on the food of plants and the renovation of the soil" in 1798:

In 1941 verscheen er een Nederlandse postzegel met de beeltenis van Ingenhousz.



</doc>
<doc id="283198" url="https://nl.wikipedia.org/wiki?curid=283198" title="Castratieangst">
Castratieangst

Castratieangst is een fobie voor het verliezen van de mannelijke geslachtsdelen. Deze angst kan erg intens zijn en treedt ook op als er geen echt gevaar voor castratie dreigt.

Castratieangst speelt een belangrijke rol in het werk van Sigmund Freud. Volgens zijn theorie treedt de angst op als onderdeel van het oedipuscomplex. Als een jongen voor het eerst wordt geconfronteerd met de geslachtsdelen van een meisje, veronderstelt hij dat de penis en teelballen zijn verwijderd (waarschijnlijk als straf) en wordt bang dat hetzelfde hem overkomt. Het besef van meisjes dat ze geen penis hebben heet volgens Freud penisnijd.



</doc>
<doc id="283218" url="https://nl.wikipedia.org/wiki?curid=283218" title="Longembolie">
Longembolie

Een longembolie is een embolie (afsluiting) van een longslagader ("arteria pulmonalis"), waardoor het door die slagader aangeleverde bloed aan de long niet of slechts gedeeltelijk van zuurstof kan worden voorzien. Dit heeft negatieve gevolgen voor de zuurstofopname in de long, in mindere mate voor het aangedane deel van de long zelf (de zuurstofvoorziening verloopt primair via de bronchiale arteriën, omdat de longslagader zuurstofarm bloed vervoert naar de longen), en - bij zeer grote afsluitingen - voor het hart. De afsluiting bestaat vrijwel altijd uit een bloedstolsel, hoewel onder zeer bijzondere omstandigheden andere embolieën wel eens kunnen optreden (bijvoorbeeld met lucht).

Een longembolie wordt meestal veroorzaakt doordat in grote aders in het bovenbeen of in het bekken (een enkele keer in het hart) trombose ontstaat. De stolsels kunnen losschieten en dan via het hart de longen bereiken. Diep-veneuze trombose en longembolie worden beschouwd als een ziekte.
Bij sommige ziekten, zoals kanker, na grote operaties, vooral in de buik, en bij zwangerschap ontstaat makkelijker trombose waardoor deze patiënten ook een grotere kans hebben een longembolie te ontwikkelen. Ook patiënten met ernstige astma hebben een bijna negen keer verhoogde kans op een longembolie; de oorzaak hiervan is nog niet duidelijk.
Grote of herhaalde longembolieën kunnen fataal zijn: met name de zogenaamde 'ruiterembolie' waarbij een groot stolsel de longarterieën van beide longen in één keer afsluit, leidt tot een complete en onmiddellijke opgeheven pompwerking van het hart met plotse dood als gevolg. Anders dan vaak wordt gedacht komen longembolieën vrijwel nooit uit aders onder het niveau van de knie, de plaats waar men meestal wel het duidelijkst de symptomen van een trombose waarneemt.
Bij het aanprikken van een bloedvat kan per ongeluk lucht in het vat gespoten worden. Er is dan sprake van een luchtbel die zich gedraagt als embolus. Andere oorzaken van longembolieën zijn vetbolletjes (vaak bij een breuk in een van de langere botten), vruchtwater bij een bevalling of decompressieziekte bij duikers.

Heel vaak weinig tot geen symptomen, vooral bij kleine embolieën. Longembolie is ongetwijfeld een van de meest gemiste diagnosen. Is de embolie groter, dan kan men de volgende symptomen verwachten:


Het ECG geeft, vooral bij grote longembolieën, vaak indirecte aanwijzingen door de overbelasting van de rechter harthelft. In de bloedgassen valt vaak een laag pCO bij een vrijwel normale pO op (de patiënt gaat namelijk hyperventileren om zijn O op peil te houden).

Voor het radiologisch vaststellen maakte men vroeger gebruik van angiografie, deze toepassing is echter grotendeels verlaten. Tegenwoordig is de gouden standaard een CT-scan met contrast van de thorax (hierbij wordt de embolie weergegeven als een contrastuitsparing in de arteria pulmonaria of een van haar aftakkingen), terwijl ook een ventilatieperfusiescan in aanmerking komt als diagnosticum (de ventilatie over het aangedane deel van de long blijft immers normaal, terwijl de perfusie afneemt). Het bepalen van D-dimeer in het bloed wordt ook vaak verricht, dit is echter een acutefase-eiwit en daardoor aspecifiek, aangezien het bijvoorbeeld ook bij longontstekingen verhoogd is. Dit betekent dat de positief voorspellende waarde laag is. De negatief voorspellende waarde van het D-dimeer is echter wel hoog: bij een negatieve D-dimeerbepaling wordt niet behandeld. Als de CT-scan of de ventilatieperfusiescan negatief zijn, wordt ook niet behandeld.

Een longembolie wordt behandeld door een longarts of internist in het ziekenhuis door het geven van stollingsremmers zoals coumarinederivaten en laag-moleculaire heparine. De behandeling is gericht op het voorkomen van uitbreiding van de bestaande stolsels en voorkomen van het ontstaan van nieuwe stolsels.

Indien sprake is van ernstige, therapieresistente hemodynamische instabiliteit, dat wil zeggen een systolische bloeddruk onder 100mmHg die niet reageert op vloeistoftoediening via een infuus, dan kan trombolyse worden uitgevoerd. Een operatie om het stolsel te verwijderen, ofwel trombectomie bleek na onderzoek minder succesvol dan trombolyse in de acute behandeling.

Er zal worden gezocht naar eventuele onderliggende oorzaken en de patiënt moet zes maanden antistolling gebruiken na een dergelijke episode; bij herhaalde longembolieën zelfs meestal levenslang.

Bij herhaalde embolieën is het wel mogelijk in de onderste holle ader een vangkorfje te plaatsen dat een losschietend stolsel vanuit een been- of bekkenvene vangt voor dit het hart kan bereiken.
Deze techniek wordt echter slechts zeer zelden toegepast, en dan alleen als er een strikte contra-indicatie is tegen behandeling met coumarinederivaten of laag-moleculaire heparine, of als er onder adequate ontstolling nog steeds embolisatie optreedt. De reden dat deze operatie slechts zelden wordt uitgevoerd is dat het een grote operatie is met een aanzienlijk operatierisico, en het filter bovendien snel dichtslibt en dan weer vervangen of verwijderd moet worden. In elk geval moet het filter na 3 maanden weer vervangen worden.


</doc>
<doc id="283227" url="https://nl.wikipedia.org/wiki?curid=283227" title="Pulmonologie">
Pulmonologie

De specialisatie pulmonologie, pneumonologie, pneumologie of longziekten houdt zich bezig met de opsporing en genezing van longziekten. In het begin van de 20e eeuw heeft dit vakgebied zich afgesplitst van de interne geneeskunde.

In Nederland wordt tuberculose in het specialisme meegenomen en heet het vakgebied "Longziekten en tuberculose". Tuberculose wordt apart vermeld, omdat dit strikt genomen geen longziekte is.

Het vakgebied heeft een veelheid aan aandachtsgebieden:
De longartsen zien zich in Nederland vertegenwoordigd door de NVALT, de Nederlandse Vereniging van Artsen voor Longziekten en Tuberculose.




</doc>
<doc id="283289" url="https://nl.wikipedia.org/wiki?curid=283289" title="Polyribosoom">
Polyribosoom

Een polyribosoom is een mRNA-molecuul met daaraan gebonden veel ("polus" in het Oudgrieks) ribosomen. Hierdoor krijgt het geheel het uiterlijk van een kralenketting. Door meerdere ribosomen het mRNA tegelijk te laten transleren verloopt de eiwitsynthese vele malen sneller, zonder dat dit ten koste gaat van de nauwkeurigheid. Om het proces nog sneller te laten verlopen, is het mRNA circulair gemaakt met behulp van de zogenaamde polyA-staart en het polyA-bindend eiwit. Hierdoor wordt de kop gebonden aan de staart van het mRNA, en kan het ribosoom dat het hele mRNA heeft getransleerd direct na afkoppeling weer aankoppelen aan het 5'-uiteinde van het mRNA. 


</doc>
<doc id="283659" url="https://nl.wikipedia.org/wiki?curid=283659" title="William Booth">
William Booth

William Booth (Sneinton (Nottingham), 10 april 1829 - Hadley Wood (Londen), 20 augustus 1912) was de Britse stichter en de eerste generaal van het Leger des Heils.

Hij was de enige overlevende zoon van Samuel Booth en Mary Moss. Samuel Booth was een rijk man, wiens zaak in zijn latere leven failliet ging. In 1842 overleed zijn vader, en liet zijn vrouw en kind arm achter.

Vlak na de dood van zijn vader bekeerde hij zich en werd sterk gelovig. Hij gaf preken in de kerk en op straat, en werd later een evangelist binnen de methodisten. Hij kreeg in 1858 een pastoraat toegewezen in Gateshead waar hij niet blij mee was. Hij wilde zich volledig wijden aan het evangeliseren, en vond dat de taken van het pastoraat hem hierbij in de weg stonden. In 1861 werd zijn verzoek om zich volledig te wijden aan het evangeliseren opnieuw afgewezen en vlak daarna werd hij een onafhankelijk evangelist. Zijn boodschap bleef echter hetzelfde.

Hij trouwde Catherine Mumford op 16 juni 1855, en zij kregen acht kinderen:


In 1865 richtte Booth samen met zijn vrouw de "Christian Mission" op, en hij organiseerde bijeenkomsten in het Londense East End op zondagen, waar ze redding boden aan degenen die het het meest nodig hadden, waaronder alcoholisten, criminelen en prostituees. Hij opende ook een gaarkeuken.

In 1878 veranderde de naam van de organisatie naar het "Leger des Heils" (The Salvation Army), en ook de structuur werd zoals die in het leger was. William Booth en de andere soldaten in Gods leger trokken ten strijde in hun uniform voor de bijeenkomsten. Booth werd de Generaal, en de andere evangelisten kregen hun bijbehorende rang.

De Generaal stichtte posten voor Gods Leger in 58 verschillende landen en kolonies, en reisde veel om bijeenkomsten te organiseren. Hij gaf een tijdschrift uit en schreef een aantal boeken. Ook zijn er een aantal liederen van zijn hand. Zijn boek 'In Engelands Donkerste Wildernissen en De Weg ter Ontkoming' werd een bestseller nadat het in 1890 werd uitgebracht.

De meningen over het Leger des Heils en William Booth veranderden uiteindelijk van minachting naar respect, en William ging op bezoek bij koningen, keizers en presidenten. Ook de kranten gebruikten zijn titel "de Generaal" met respect.

William Booth overleed op 83-jarige leeftijd. Hij ligt samen met zijn vrouw begraven op de Abney Park Begraafplaats in Londen.


</doc>
<doc id="283842" url="https://nl.wikipedia.org/wiki?curid=283842" title="Brailleleesregel">
Brailleleesregel

Een brailleleesregel wordt door blinden en slechtzienden gebruikt om digitale informatie zoals websites te kunnen lezen. Het bestaat uit een dynamische leesregel, vaak onder het toetsenbord geplaatst, waaruit pennetjes omhoog komen in het braillepatroon. Door met de vingers te voelen aan deze pennetjes, kan een blinde of slechtziende die erin getraind is voelen wat er op het scherm staat. Leesregels zijn duur omdat ze in stukproductie geproduceerd worden. De prijs voor een leesregel met 80 tekens, meestal cellen genoemd, bedroeg anno 2007 meer dan €10.000. Apparaten met 40 tekens zijn aanzienlijk goedkoper.


</doc>
<doc id="284036" url="https://nl.wikipedia.org/wiki?curid=284036" title="Slaapverlamming">
Slaapverlamming

Slaapverlamming of slaapparalyse is een slaapstoornis. Kenmerk van slaapverlamming is dat de spieren in het lichaam vlak voor het in slaap vallen of direct na het ontwaken verlamd zijn. De verlamming kan gepaard gaan met hallucinaties (zogeheten hypnagogische waarnemingsstoornissen).

Het verschijnsel is relatief onbekend en er wordt nog maar recent wetenschappelijk onderzoek naar gedaan. Om deze reden is er nog geen zekerheid over de oorzaak van het verschijnsel. Men denkt dat een slaapverlamming een symptoom is van narcolepsie, maar dat is nog niet zeker. Ook mensen die niet lijden aan narcolepsie kunnen namelijk last hebben van slaapverlamming. 

Verlamming van de spieren treedt normaliter op tijdens de remslaap. Alleen de oogspieren, de longen en het hart zijn dan nog actief. Deze verlamming treedt op ter voorkoming dat bewegingen in dromen echt uitgevoerd worden. Bij slaapverlamming bevindt de persoon zich als het ware tussen droom en waaktoestand in, waardoor deze zich niet kan bewegen en praten. Dit kan zeer beangstigend zijn voor de persoon in kwestie.

Slaapverlamming is nauw verbonden met de remslaap, de slaapfase waarin men droomt. Hierdoor treden er tijdens de verlamming soms hallucinaties op. Het verschijnsel wordt ook in verband gebracht met slaapstoornissen (zoals slaapapneu en narcolepsie) en geestelijke of lichamelijke uitputting. Er wordt een onderscheid gemaakt tussen hypnagogische en hypnopompische hallucinaties, respectievelijk net voor het inslapen en net na het ontwaken. Dit verschijnsel kan bijzonder realistisch overkomen en gaat vaak gepaard met een extreme angst. Het kan gaan om visuele, auditieve, tactiele en gevoelsmatige gewaarwordingen. Voorbeelden van hallucinaties die relatief vaak voorkomen zijn:





Verondersteld wordt dat het antipsychoticum Risperidon (Risperdal®) effectief is in de bestrijding van slaapverlamming, waarschijnlijk door zijn anti-hallucinatoire werking. Dit is een medicijn dat doorgaans voor schizofrenie wordt gebruikt. Het heeft mogelijk effect op slaapverlamming indien hallucinaties veelvuldig optreden. Tevens zijn er aanwijzingen dat ook andere psychofarmaca effectief kunnen zijn, hoewel het nadeel daarvan is dat ze de slaap/waakcyclus nadelig kunnen beïnvloeden.

Om de lengte van een slaapverlammingsperiode te verminderen, kan men proberen armen of benen alsnog te bewegen. Dit is mogelijk indien men een angst of paniekgevoel weet te voorkomen (zie onder "gevoelsmatig"). Concentratie om slechts één arm of been krachtig te willen bewegen leidt tot een direct uit de verlammende toestand komen. Om te voorkomen dat men terugvalt in een slaapverlamming, wordt aangeraden om een tijdje wakker te blijven voordat men opnieuw gaat slapen en een andere positie in bed aan te nemen (door bijvoorbeeld op de zij te gaan liggen in plaats van de rug)

"Je dors - longtemps - deux ou trois heures - puis un rêve - non - un cauchemar m'étreint. Je sens bien que je suis couché et que je dors... je le sens et je le sais... et je sens aussi que quelqu'un s'approche de moi, me regarde, me palpe, monte sur mon lit, s'agenouille sur ma poitrine, me prend le cou entre ses mains et serre... serre... de toute sa force pour m'étrangler."
"Moi, je me débats, lié par cette impuissance atroce, qui nous paralyse dans les songes ; je veux crier, - je ne peux pas ; - je veux remuer, - je ne peux pas ; - j'essaie, avec des efforts affreux, en haletant, de me tourner, de rejeter cet être qui m'écrase et qui m'étouffe, - je ne peux pas !"
"Et soudain, je m'éveille, affolé, couvert de sueur. J'allume une bougie. Je suis seul."
"Après cette crise, qui se renouvelle toutes les nuits, je dors enfin, avec calme, jusqu'à l'aurore."

Zo beschrijft De Maupassant dit verschijnsel in "Le Horla". Slaapverlamming wordt wel vaker behandeld in kunst en literatuur, want hoewel het om een relatief onbekend begrip gaat, heeft het inmiddels al heel wat creatieve geesten geïnspireerd. Zo zegt Mercutio in het eerste bedrijf van Romeo and Juliet van Shakespeare het volgende over het Old Hag-fenomeen:

"This is the hag, when maids lie on their backs,"
"That presses them, and learns them first to bear,"
"Making them women of good carriage.

In de kunst zijn vooral de schilderijen van Johann Heinrich Füssli die overweldiging door een demon (incubus) als thema hebben bekend. “De nachtmerrie” toont een slachtoffer verstijft liggend op haar rug, terwijl een kwaadaardig uitziende demon op haar borst zit.

De hallucinaties die tijdens slaapverlamming kunnen optreden, komen vaak zeer realistisch over. Mensen die geen kennis hebben over deze slaapstoornis, kunnen denken dat ze een paranormale ervaring gehad hebben. Om die reden zou slaapverlamming een verklaring kunnen zijn voor verschillende paranormale fenomenen, zoals uittredingen en de zogenaamde “alien abductions” in Amerika. Bij een uittreding is een waarschijnlijke wetenschappelijke verklaring een storing in de afstemming van de hersenactiviteit en spierspanning. De storing zorgt ervoor dat de spierspanningverhoging te laat wordt ingezet: men is wakker geworden vanuit een ondiepe slaap, waardoor de hersenactiviteit al hoog is, maar de spierspanning nog niet. De interpretatie van deze afwijkende fysieke sensaties resulteert in het geloof uit het lichaam te zijn.

Een specifieke hallucinatie komt opmerkelijk vaak voor: het gevoel dat er een demonisch wezen op de borst zit die de persoon probeert te verstikken. Dit wordt ook wel het “Old Hag-syndroom” genoemd. Mogelijk is de legende van de incubus voortgevloeid uit hallucinaties tijdens slaapverlamming. De incubus was een mannelijke demon die ’s nachts op de borst van vrouwen kwam zitten, vaak om hen te verkrachten. De vrouwelijke variant van de incubus is de Succubus. Men vindt de legende van de incubus terug in verschillende culturen. Er zijn mensen die zeggen dat ze de demon hebben waargenomen en omschrijven hem als een grote kwaadaardige zwarte geest.

Bij een uittreding of “buiten het lichaam ervaring” heeft men het gevoel dat de geest tijdelijk het lichaam verlaat. Men zweeft dan meestal boven het bed en kijkt neer op het lichaam, dat nog op het bed ligt. Dit wordt vaak gezien als een paranormaal fenomeen. Hypnagogische en hypnopompische hallucinaties zijn mogelijk wetenschappelijke verklaringen voor dit verschijnsel. Dit is vooral een verklaring voor de onbewuste “buiten het lichaam ervaring”, die iedereen op deze wijze kan overkomen.

In de Verenigde Staten van Amerika worden regelmatig gevallen gemeld van “alien abductions”: ontvoeringen door buitenaardse wezens. Deze ontvoeringen vinden volgens getuigenissen vaak plaats in de slaapkamer, na het ontwaken. De slachtoffers zijn meestal volledig verlamd terwijl het gebeurt. Ook hier zijn gelijkenissen te zien met hypnopompische hallucinaties. De incubi, waarover men tijdens de Middeleeuwen vaak hallucineerde vanwege de angst voor demonen en heksen, hebben mogelijk plaatsgemaakt voor een moderne invulling: ontvoeringen door buitenaardse wezens.


</doc>
<doc id="284107" url="https://nl.wikipedia.org/wiki?curid=284107" title="Escitalopram">
Escitalopram

Escitalopram, verkrijgbaar in Nederland in tablet- en druppelvorm onder de naam Lexapro en in België onder de naam Sipralexa, en als tablet ook onder het merkloze escitalopram, is een antidepressivum uit de categorie van SSRI's. Het is chemisch vrijwel gelijk aan Citalopram; de laatste is echter een racemisch mengsel, Escitalopram is het zuivere S-enantiomeer. Vandaar ook de naam, "es-citalopram". De fabrikant beweert dat de S-variant het werkzame bestanddeel is van Citalopram. Het R-enantiomeer wordt er inmiddels van verdacht de S-vorm tegen te werken. 

De dosering is de helft van die van citalopram. De interacties zijn hetzelfde.

Op 5 december 2011 schreef de firma Lundbeck een waarschuwingsbrief inzake de cardiovasculaire veiligheid.

Op 6 juli 2011 oordeelde de Raad van State dat es-citalopram een NAS (New Active Substance) is. Het College ter Beoordeling van Geneesmiddelen (CBG) had een vergunning verleend aan de generieke fabrikanten op grond van zijn stelling dat het geneesmiddel geen NAS was maar een ‘line-extension’. De daarmee verleende handelsvergunningen voor de generieke geneesmiddelen werden door de Raad van State dan ook gelijktijdig geschorst. Op 24 november 2011 schorste het CBG nu ook zelf de omstreden generieke handelsvergunningen.



</doc>
<doc id="284112" url="https://nl.wikipedia.org/wiki?curid=284112" title="Selectieve serotonine-heropnameremmer">
Selectieve serotonine-heropnameremmer

De selectieve serotonine-heropnameremmers (Engels: selective serotonin reuptake inhibitor, acroniem SSRI) vormen een subklasse in de groep van antidepressiva. De SSRI's hebben een agonistisch werkingsmechanisme door het blokkeren van de heropname van serotonine in neuronen. Dit verhoogt de serotonineconcentratie in de synapsspleet en dit zou bijdragen aan het antidepressieve effect. Serotonine is een neurotransmitter die een belangrijke rol speelt in stemming en gemoed. SSRI's remmen eveneens, in veel geringere mate, de heropname van noradrenaline en dopamine. De SSRI's zijn globaal bijna even effectief als de tricyclische antidepressiva (TCA's) en de duale heropnameremmers (venlafaxine) bij een lichte depressie. Personen met ernstigere depressies reageren beter op de TCA's. De bijwerkingen van de SSRI's zijn legio. Er komen steeds meer verontrustende gegevens naar buiten inzake de blootstelling van het ongeboren kind aan SSRI's.De interacties zijn stofafhankelijk daar waar het interferentie met CYP-leverenzymen betreft. In het algemeen hebben de TCA's meer bijwerkingen bij ouderen, door de anticholinerge nevenwerking, die bij de SSRI's ontbreekt. Suïcide door overdosering is een groter risico bij TCA's. In de 21e eeuw zijn de SSRI's de meest voorgeschreven antidepressiva in Nederland. 

In de jaren 70 van de 20e eeuw was men op zoek naar antidepressiva die niet de - soms ernstige - bijwerkingen van tricyclische antidepressiva (TCA's) hadden. Een hoge dosis TCA kan het hart beschadigen, en een overdosis kan daardoor fataal zijn. Van TCA’s was bekend dat zij werkzaam waren vanwege hun remming van de heropname van noradrenaline, later ontdekte men dat deze middelen ook de heropname van serotonine remden. Deze ontdekking was de aanleiding voor onderzoek naar chemische verbindingen die meer specifiek de heropname van serotonine remden, en minder invloed hadden op histamine-, muscarine- en alfa-adrenerge receptoren. Hiervoor had men twee redenen. Ten eerste was men op het spoor gekomen van een nieuw antidepressief werkingsmechanisme, de serotonineheropnameremming. Ten tweede wilde men middelen ontwikkelen die minder (ernstige) bijwerkingen vertoonden. Dit bereikte men door te werken aan middelen met een voornamelijk serotonine-effect en minder interacties met andere (bovenstaande) receptoren. Een en ander resulteerde in de ontwikkeling van de SSRI’s. Zimeldine was het eerste middel uit deze klasse dat in 1982 in een aantal Europese landen werd geïntroduceerd. In verband met zeldzame bijwerkingen bij een kleine groep patiënten werd het middel in 1983 van de markt gehaald. Ook in 1982 werd Indalpine geïntroduceerd, wat in 1987 eveneens van de markt werd gehaald in verband met hematologische effecten. In 1985 werd fluvoxamine (Fevarin) geïntroduceerd, gevolgd door andere middelen waarvan fluoxetine (Prozac) wereldwijd het meest voorgeschreven middel is. In Nederland zijn de SSRI's het meest gebruikte type antidepressiva. In totaal gebruiken 800.000 Nederlanders antidepressiva. Bij driekwart hiervan gaat het om SSRI's. Met name paroxetine en fluoxetine zijn vaak gebruikte en bekende antidepressiva.


Een gemeenschappelijke eigenschap van de SSRI’s is de remming van de heropname van serotonine terug het neuron in. Deze middelen remmen ook de heropname van noradrenaline en dopamine, echter in veel geringere mate dan die van serotonine. Vandaar het “selectieve” in de naam van deze groep middelen. Tevens bezitten ze een geringe affiniteit voor muscarine- en serotonine-2-receptoren (5-HT2).

Werking met betrekking tot de serotonerge neurotransmissie, stapsgewijs:
1.Na toediening blokkeren SSRI’s meteen de serotonineheropnamepomp. Dit veroorzaakt een verhoging van de serotonineconcentratie aan de somatodendritische kant van het neuron. 
2. Somatodendritische serotonine-1A-receptoren (5-HT1A-autoreceptoren) gaan een interactie aan met de serotonine waardoor het neuron presynaptisch minder serotonine afgeeft. 
3. Na verloop van tijd (weken) worden deze 5-HT1A-autoreceptoren ongevoelig voor de lokaal verhoogde hoeveelheid serotonine, en de hoeveelheid receptoren neemt af. Gevolg zijn meer actiepotentialen, en aan het axonuiteinde van de zenuwcel wordt meer serotonine afgegeven de synapsspleet in. 
4. De laatste stap is het ongevoelig worden van de postsynaptische serotoninereceptoren. Hierdoor stijgt de hoeveelheid serotonine in de synapsspleet. Dit zou bijdragen aan het antidepressieve effect van de SSRI's en het voorbijgaande karakter van een aantal bijwerkingen.

Het ongevoelig (desensitisatie) maken van de receptoren duurt enige tijd (een aantal weken) en wordt beschouwd als oorzaak van het vertraagd intreden van de werking van SSRI’s.

De beïnvloeding van de 5-HT1A-autoreceptoren speelt ook een rol bij de modulatie van angst, agressie, het voedingspatroon, de motoriek en het seksueel functioneren.

De bijwerkingen zijn voor het overgrote deel een direct gevolg van de interactie met de verschillende neurotransmittersystemen.

Aanvankelijk werden SSRI’s alleen gebruikt bij de behandeling van klinische depressies. Inmiddels zijn er voldoende onderzoeksgegevens waaruit blijkt dat deze middelen ook bij andere aandoeningen effectief zijn:


De onderzoeksresultaten van studies naar de effectiviteit van SSRI-antidepressiva zijn vertekend. Het blijkt dat er een behoorlijke publicatiebias optreedt bij de publicatie van resultaten van onderzoek naar de effecten van SSRI-antidepressiva: voornamelijk onderzoek met gunstige resultaten vindt zijn weg naar de vakbladen. Onderzoek waaruit blijkt dat een bepaald SSRI-antidepressivum niet helpt, wordt meestal niet gepubliceerd. Onderzoek naar de effectiviteit van SSRI's is vaak gesponsord door de fabrikanten van de desbetreffende middelen, wat de kans op selectief rapporteren vergroot.

SSRI's blijken een aantal van de meest voorkomende symptomen van depressie niet te verhelpen, zoals slapeloosheid, bedroefdheid en verminderde concentratie. Tot 80% van de depressieve mensen houdt één of meer van hun depressieve symptomen als ze een SSRI gaan nemen.

Uit onderzoek is gebleken dat veel patiënten (naar schatting ruim 100.000 mensen) die SSRI's gebruiken een te hoge dosering krijgt voorgeschreven. Artsen hebben de gewoonte om na zes weken behandeling de dosis te verdubbelen als de behandeling niet aanslaat. Patiënten gebruiken vervolgens deze dubbele dosis weer voor zes weken. Onderzoek heeft echter aangetoond dat deze verdubbeling geen effect heeft. Een dubbele dosis gaf ten opzichte van een nep-dosisverhoging (door middel van een placebo) geen toename te zien van de hoeveelheid paroxetine in de hersenen. Wel wordt door patiënten een toename gemeld van het aantal bijwerkingen.

De Amerikaanse FDA gaf in 2007 een uit over SSRI's en andere antidepressiva inzake het verhoogde risico op zelfmoord. 
De firma GlaxoSmithKline betaalde in 2012 een boete van 3 miljard dollar, onder andere omdat ze door bleef gaan met het illegaal aanbevelen van haar SSRI bij jongeren.
In Nederland legt het CBG de ondergrens bij 18 jaar.

Uit een groot langetermijnonderzoek, het Women's Health Inititiative waarin 136.000 vrouwen werden gevolgd, blijkt dat onder de 5500 vrouwen uit dit onderzoek die een SSRI gebruikten significant meer sterfte voorkwam en meer beroertes dan onder diegenen die geen antidepressiva gebruikten. Het ging om ongeveer 2% per jaar extra risico.

Van geen enkel antidepressivum is vastgesteld dat het veilig tijdens zwangerschap kan worden toegepast. Van de SSRI's is er als groep een verband naar voren gekomen tussen het gebruik van SSRI's na de twintigste week in de zwangerschap en persisterende pulmonale hypertensie bij het pasgeboren kind (PPHN). Het gebruik van SSRI's tijdens de zwangerschap verhoogt het risico op een spontane abortus met 61%. Aan het eind van de zwangerschap is met gebruik van SSRI's extra voorzichtigheid geboden vanwege een groter risico van complicaties en onttrekkingsverschijnselen bij de pasgeborene. In recente studies werd verband gevonden tussen gebruik in de eerste 13 weken van de zwangerschap en zich manifesterend autisme bij het kind. 




</doc>
<doc id="285206" url="https://nl.wikipedia.org/wiki?curid=285206" title="Mycoplasma genitalium">
Mycoplasma genitalium

Mycoplasma genitalium is een kleine bacteriesoort.

De bacterie leeft als parasiet in zoogdieren en krijgt daarom veel voedingstoffen al kant-en-klaar aangeleverd. De soort heeft 470 genen, gecodeerd op de 580.070 nucleotideparen in het genoom, wat ongeveer overeenkomt met 145.000 bytes aan informatie. Daarnaast is de bacterie ook qua grootte erg klein. Voor zover bekend (anno 2006) is alleen "Carsonella ruddii" nog kleiner. Deze leeft echter nog minder zelfstandig.

"Mycoplasma genitalium" kan worden aangetroffen op trilhaar-epitheelcellen in het voortplantings- en ademhalingssysteem van primaten. De bacterie werd in eerste instantie geïsoleerd uit monsters van de urinebuis van twee mannelijke patiënten met niet-specifieke urethritis. Besmetting lijkt zeldzaam te zijn en kan plaatsvinden door middel van onbeschermde geslachtsgemeenschap en kan behandeld worden met azithromycine of moxifloxacine .


</doc>
<doc id="285211" url="https://nl.wikipedia.org/wiki?curid=285211" title="Zweepslag (letsel)">
Zweepslag (letsel)

Een zweepslag is een verscheuring van spierweefsel. De "musculus gastrocnemius" (kuitspier) is berucht om zijn gevoeligheid voor een zweepslag, maar een dergelijke verscheuring kan ook optreden in de "hamstrings". 

Een zweepslag treedt plotseling op, alsof degene een trap tegen de kuit krijgt. Een zweepslag is pijnlijk en leidt tot een wekenlange onderbreking van de normale activiteiten. De behandeling bestaat in de beginfase met name uit rust en koeling en soms een hakverhoging of een compressieverband. Rekoefeningen zijn in de beginfase erg pijnlijk dus daar dient pas later mee begonnen te worden. Massage mag niet worden toegepast wegens mogelijke complicaties in de zin van spierontstekingen met kalkafzettingen. Genezing vergt ongeveer zes tot tien weken.

Een zweepslag van de kuit treedt bijna altijd op in de mediale gastrocnemiuskop. De mediale zijde van de "musculus gastrocnemius". 

Een tenniskuit (Engels: tennis leg) kan een verscheuring van spieren in de kuit zijn maar echografisch onderzoek kan ook uitwijzen dat het gaat om een vochtophoping tussen de musculus gastrocnemius en musculus soleus. Differentiaaldiagnostiek is belangrijk omdat de behandeling van beide ziektebeelden kan verschillen.



</doc>
<doc id="285272" url="https://nl.wikipedia.org/wiki?curid=285272" title="Epulopiscium fishelsoni">
Epulopiscium fishelsoni

Epulopiscium fishelsoni is een bacteriesoort. De cel heeft de vorm van een sigaar. De soort is een van de grootste op aarde. De bacteriën worden tot wel 0,6 mm lang. Hierdoor zijn ze met het blote oog soms te zien. 


</doc>
<doc id="285659" url="https://nl.wikipedia.org/wiki?curid=285659" title="Alveolitis (tandheelkunde)">
Alveolitis (tandheelkunde)

Alveolitis of "alveolitis sicca dolorosa" is in de tandheelkunde de ontsteking van de alveole na het trekken van een tand of kies.

Soms moet een tand of kies worden getrokken door cariës, parodontitis of ontsteking. Hierdoor komt de holte waar de kies in zat bloot. Deze open wond geneest relatief makkelijk, zoals alle wonden in de mond. Hiervoor moet er zich in de alveole, de tandholte, een bloedklonter vormen, die in het genezingsproces zal omvormen tot bot en ander bindweefsel en tandvlees. Wanneer deze bloedklonter zich niet vormt, spreekt men van een droge holte, waardoor micro-organismen van de mondholte zich zullen nestelen op de alveole wanden waardoor deze alveole zal beginnen etteren en ontsteken. Dit gaat gepaard met hevige pijnen die ongeveer twee dagen na de tandextractie opkomen.

Onvoldoende bloeding kan ontstaan door roken, diabetes, of een te zachte extractie. Ook spoelen om de slechte smaak weg te krijgen, kan de bloedklonter verwijderen en de alveole doen ontsteken.

Buiten preventief bloeding veroorzaken indien dit al niet is gebeurd bij de extractie, kan men ook de holte afsluiten met een pasta als Coe pack. Soms wordt antibiotica voorgeschreven, maar dit heeft een onbewezen werking. De wond afdekken met Alvogyl wordt zelden nog gedaan door de slechte smaak voor de patiënt, maar geeft wel goede resultaten.


</doc>
<doc id="285865" url="https://nl.wikipedia.org/wiki?curid=285865" title="Flunitrazepam">
Flunitrazepam

Flunitrazepam (door fabrikant Roche als Rohypnol op de markt gebracht) is een slaapmiddel voor een kortdurende behandeling van slaapstoornissen, zoals moeizaam inslapen, herhaaldelijk wakker worden en/of moeilijk de slaap kunnen hervatten. Daarnaast is het middel ook een drug, die bekendstaat als de "rooie knol", "roofie", en "date rape drug". Het middel is daarom in Nederland onder de werking van de Opiumwet gebracht.

Flunitrazepam valt onder de groep van de benzodiazepinen, waaronder de meeste tegenwoordig gangbare slaap- en kalmeringsmiddelen vallen zoals nitrazepam (mogadon), flurazepam (dalmadorm), diazepam (valium), lorazepam (temesta) en oxazepam (seresta).

Het middel heeft een spierverslappende, angstverminderende en ontspannende werking. Het verhelpt echter niet de oorzaak van de slaapstoornissen. Benzodiazepinen zoals flunitrazepam dienen slechts gebruikt te worden in "zwaardere" gevallen. Volgens velen dient het helemaal niet meer te worden voorgeschreven. Indien een ander slaapmiddel als alternatief beschikbaar is zal een arts eerst dat middel voorschrijven. De plasmahalfwaardetijd van flunitrazepam is ruim meer dan 10 uur, dus de volgende ochtend is een tablet nog lang niet uitgewerkt.

Flunitrazepam versterkt de remmende werking van de neurotransmitter GABA. Hierdoor wordt de overdracht van prikkels in verschillende onderdelen van de hersenen geremd. Na 10-20 minuten begint het middel te werken, het wordt dus erg snel opgenomen. De bijwerkingen zijn slaperigheid overdag, spierzwakte, duizeligheid, verwarring, moeheid en dubbelzien. Geheugenverlies kan ook optreden. Bij overdosering wordt de ademhaling onderdrukt en kan men in coma geraken.

Het middel is daarnaast geestelijk en lichamelijk verslavend. Stoppen geeft aanleiding tot ontwenningsverschijnselen, als hoofdpijn, spierpijn, verwardheid, hallucinaties en krampen.

Flunitrazepam was een tijd populair in de harddrugsscene, en stond daar (naar de merknaam Rohypnol) bekend als de "rode knol", "rooie nollen" of als "roofies" (in Engelssprekende landen). Na inname van het middel probeerde men wakker te blijven om in een soort droomtoestand te komen. Gebruikers voelden zich verdoofd maar merkten ook dat zij na afloop zich niet meer konden herinneren wat er gebeurd was. Het middel werd oraal gebruikt, maar verpulverde tabletten werden soms ook wel eens gerookt, zoals ook wel eens bij diazepam gebeurt, of opgelost en gespoten. Op dit moment is verslaving voor veel artsen een reden om flunitrazepam niet meer voor te schrijven.

Ten slotte staat het middel ook bekend als "date rape drug". Een op seks belust persoon kan de flunitrazepam bij zijn of haar date in een drankje doen. Wanneer het middel samen met de alcohol ingenomen wordt, wordt het slachtoffer slaperig en laat veel meer toe dan het onder nuchtere toestand zou doen. Het geheugenverlies zorgt er bovendien voor dat er na ontwaking geen, of slechts onduidelijke herinneringen zijn (retrograde amnesie). Zelfs als het geheugenverlies beperkt is, is niet duidelijk te achterhalen of het slachtoffer zo meegaand was als gevolg van het effect van de drug. Om deze reden is een blauwe kleurstof toegevoegd, zodat de pil in de meeste drankjes opvalt. Bij de generieke versie flunitrazepam, ontbreekt de blauwe kleurstof vaak.


</doc>
<doc id="285906" url="https://nl.wikipedia.org/wiki?curid=285906" title="Scheerkwast">
Scheerkwast

Een scheerkwast wordt gebruikt bij het nat scheren. Een scheerkwast bestaat uit een kort handvat en haren. Materiaal dat veel gebruikt wordt voor de haren van de kwast: kunststof, varkenshaar of dassenhaar.

De scheerkwast wordt gebruikt om de huid nat te maken en daarna in te zepen met scheerzeep.


</doc>
<doc id="285959" url="https://nl.wikipedia.org/wiki?curid=285959" title="Nat scheren">
Nat scheren

"Nat scheren" is het scheren met scheerzeep of scheerolie en een scheermes. Dit in tegenstelling tot "droog scheren", waarbij men enkel een scheerapparaat gebruikt.

Men scheert zich doorgaans in de ochtend, vaak direct na het douchen zodat de baardharen soepel en week zijn. Ook wordt wel een natte, hete handdoek op het gezicht gedrukt om dit effect te krijgen. Vervolgens wordt de scheerzeep op de baard aangebracht, met de hand (scheerschuim uit een spuitbus) of met een scheerkwast. In het laatste geval wordt de kwast eerst in heet water gedoopt, om dan met draaiende bewegingen over een stuk speciaal scheerzeep te gaan tot er een romige schuimende massa ontstaat. Nadat de zeep aangebracht is, wacht men een minuutje. Dan wordt met het scheermes (een veiligheidsmes of open scheermes) de baardharen tezamen met de scheerzeep weggeschoren. De volgorde waarin de verschillende delen van het gezicht geschoren worden is een kwestie van persoonlijke voorkeur. Men scheert met de groeirichting van de haren mee. Daarna kan men eventueel een tweede keer inzepen om in tegengestelde richting te scheren. Tijdens het scheren wordt het mes zeer regelmatig schoongespoeld; dit vermindert de kans op wondjes. Indien men zich snijdt, kan het wondje met aluin behandeld worden.
Na het scheren worden de resten scheerzeep en haartjes met lauwwarm water van het gezicht gespoeld, om eventuele huidirritaties te voorkomen. Voor het frisse gevoel na nat scheren kan men ervoor kiezen om de huid met koud water na te spoelen. Vervolgens wordt het gezicht met een handdoek drooggedept en de huid behandeld met een aftershave(-balsem) of een vochtregulerende crème.

Nat scheren biedt een aantal voordelen ten opzichte van andere scheermethodes. Als grootste voordeel wordt genoemd dat de huid na nat scheren vrij is van irritaties en de huid zacht aanvoelt. Ook is nat scheren aantrekkelijk vanwege het feit dat men de huid direct daarna kan verzorgen en dus niet hoeft te wachten. Een bijkomend voordeel is dat men op deze manier tijdens of rond het douchen kan scheren, om zo in één beweging door te gaan met de persoonlijke verzorging.


</doc>
<doc id="286089" url="https://nl.wikipedia.org/wiki?curid=286089" title="Melena">
Melena

Melena is een zwarte, kleverige, teer-achtige ontlasting, met een kenmerkende geur. Het wordt veroorzaakt door een bloeding in de slokdarm, maag of de dunne darm. Als vuistregel wordt gezegd dat een bloeding boven het ligament van Treitz melena veroorzaakt. Het hemoglobine in het bloed wordt geoxideerd tijdens de passage door de dunne en dikke darm, wat de zwarte kleur van de ontlasting veroorzaakt. 

Melena is een waarschuwingssignaal dat ernstig genomen moet worden: een hoeveelheid bloed die leidt tot melena wijst op een aanzienlijke bloeding en de kans op herhaling is in veel gevallen levensgroot aanwezig. Zo iemand dient dan ook met spoed verwezen te worden naar een ziekenhuis voor nadere diagnostiek en eventueel behandeling van de bloedende plaats. 

Enkele oorzaken zijn:



</doc>
<doc id="286139" url="https://nl.wikipedia.org/wiki?curid=286139" title="Droog scheren">
Droog scheren

Droog scheren is scheren met een (meestal elektrisch) scheerapparaat. Meestal wordt het door mannen gedaan, in het gezicht en rond de keel. Droog scheren wordt door vrouwen vaker onder de oksels, op de bikinilijn en op de benen toegepast. Een nadeel van scheren is dat er stoppels ontstaan, als het haar na verloop van tijd weer groeit en boven de huid uitkomt.

Een alternatief is nat scheren met een mes, of het rigoureuzer epileren of waxen. De laatste twee technieken worden vooral door vrouwen toegepast om stoppels te voorkomen.


</doc>
<doc id="286226" url="https://nl.wikipedia.org/wiki?curid=286226" title="Spuiten en Slikken">
Spuiten en Slikken

Spuiten en Slikken is een Nederlands televisieprogramma van BNN over seks en drugs. In het praatprogramma worden drugs getest en verschillende seksuele standjes en speeltjes uitgeprobeerd.

Het programma zorgde bij de start voor veel ophef, vooral in de politiek. Toenmalig minister van Justitie Piet Hein Donner zei het programma strikt in de gaten te gaan houden. Daarnaast waren er ook diverse buitenlandse tv-zenders die zich verbaasden over het uitzenden van dit programma. Dit ondanks dat de drugs altijd onder medische begeleiding worden gebruikt, met als doel voorlichting over drugs.

Het programma heeft veel presentatoren gekend. In het eerste seizoen ontving Sophie Hilbrand wekelijks gasten in de studio om te discussiëren over seks en drugs. Hilbrand presenteerde tussen 2005 en 2008, in dat laatste jaar ondersteund door Dennis Storm. Filemon Wesselink heeft tussen 2007 en 2009 gepresenteerd, in 2009 werd hij vervangen door Zarayda Groenhart. Nicolette Kluijver presenteerde tussen 2007 en 2013, waarmee ze het programma het langst heeft gepresenteerd. 

Het zeventiende seizoen (2014) werd gepresenteerd door Victoria Koblenko, bijgestaan door Tim Hofman. Geraldine Kemper en Jan Versteegh maakten de reportages. Koblenko stopte na één seizoen vanwege de beeldvorming die het presenteren van een dergelijk programma met zich mee zou brengen. Ook wordt Gwen van Poorten toegevoegd aan het team als verslaggever. Het achttiende en negentiende seizoen werden gepresenteerd door Tim Hofman en Geraldine Kemper, met reportages van Jan Versteegh en Gwen van Poorten.

In Spuiten en Slikken Zomertour trekt Filemon Wesselink er iedere zomer op uit met de Spuiten en Slikken bus, waarmee hij iedere week presenteert vanaf een andere zomer locatie in Nederland. Hij wordt hierbij ondersteund door Nicolette Kluijver, Zarayda Groenhart en Dennis Storm, van wie de laatste enkel meewerkte aan het eerste seizoen. Verder maakte Zarayda Groenhart haar debuut gedurende het eerste seizoen van de Zomertour.

In Spuiten en Slikken op reis maken verschillende BNN presentatoren reportages in het buitenland over de onderwerpen seks en drugs. Het eerste seizoen hiervan begon op 2 augustus 2009. In 2016 is het zevende seizoen uitgezonden.

In 2016 startte het programma het YouTubekanaal "Drugslab" met daarop wekelijks een test van een type drug. Het kanaal is internationaal gepositioneerd met engelstalige ondertiteling en wordt gepresenteerd door Nellie Benner, Rens Polman en Bastiaan Rosman. BNN startte het YouTubekanaal omdat jongeren steeds meer informatie via internet halen.



</doc>
<doc id="286459" url="https://nl.wikipedia.org/wiki?curid=286459" title="Endometriose">
Endometriose

Endometriose is een chronische ziekte waarbij het endometrium ofwel baarmoederslijmvlies zich buiten de baarmoederholte bevindt. De exacte oorsprong van endometriose is tot op heden niet bekend. 

Elke maand wordt voorafgaand aan de menstruatie het baarmoederslijmvlies onder invloed van hormonen dikker, als voorbereiding op de eventuele innesteling van een bevruchte eicel. Tijdens de menstruatie wordt het slijmvlies afgestoten, hetgeen gepaard gaat met een bloeding. In de baarmoeder is dit geen probleem, maar als er op andere plekken in het lichaam ook baarmoederslijmvlies zit, gaat dit ook dikker worden en vervolgens bloeden. Dit is bijna nooit levensbedreigend, maar kan wel veel klachten - voornamelijk pijnklachten - veroorzaken.

Endometriose komt voornamelijk in de buikholte voor, maar kan zich ook op andere plaatsen in het lichaam ontwikkelen. De meest voorkomende plekken zijn de eierstokken en het buikvlies van het kleine bekken. In de eierstokken kan het endometriumweefsel cysten vormen, die gevuld zijn met oud bloed wat een chocoladeachtig aspect geeft. Deze cysten heten 'endometriomen', maar worden ook vaak endometriosecysten of 'chocoladecysten' genoemd. De bloedingen in de buikholte kunnen daarnaast verklevingen veroorzaken, met een verminderde vruchtbaarheid tot gevolg. Daarnaast kan het ook voorkomen in het myometrium (glad spierweefsel van de baarmoeder); dit wordt "adenomyosis uteri" genoemd. In zeldzame gevallen komt het voor buiten de buikholte bijvoorbeeld in de borstkas (thorax-endometriose), dit kan een klaplong veroorzaken.

Schattingen van het aantal personen met endometriose lopen uiteen, maar algemeen wordt aangenomen dat het voorkomt bij 7-10% van de 
vruchtbare vrouwen en bij 20-25% van de onvruchtbare vrouwen. Het is daarmee één van de belangrijkste oorzaken van onvruchtbaarheid bij vrouwen. Wereldwijd zouden naar schatting 176 miljoen vrouwen aan endometriose lijden.

Endometriose wordt traditioneel gedefinieerd als endometriale klieren en stroma buiten de baarmoeder. Het is ondertussen duidelijk dat microsopische endometriose geen pathologie is

Hoe endometriose ontstaat is niet precies bekend, maar er zijn een aantal mogelijke mechanismen:

Het lijkt er bovendien op dat endometriose genetisch bepaald is, zo toont DNA-analyse bij 132 vrouwen door onderzoekers van de Yale School of Medicine onder leiding van Dr. Hugh S. Taylor aan. Ze stellen dat een mutatie op het KRAS-gen - het gen dat de groei van cellen reguleert - een verhoogd risico betekent bij het ontstaan van de aandoening. De mutatie zou voorkomen bij 31% van de vrouwen met de aandoening en slechts bij 5,8% van de vrouwen zonder endometriose.


Endometriose kan geheel asymptomatisch zijn, de meest voorkomende symptomen zijn:

Naast deze symptomen kunnen er nog andere klachten zijn, deze zijn bijna altijd cyclusgerelateerd maar kunnen na verloop van tijd constant aanwezig zijn.

De behandeling gebeurt medicamenteus, operatief of door een combinatie van beide.

Bij het speculumonderzoek is soms een blauwig plekje in de vaginaplooi tussen de baarmoederhals en de endeldarm zichtbaar. Bij het vaginaal toucher kan de arts voelen dat de eierstokken gezwollen zijn als er endometriomen in zitten, of pijn bij het opdrukken van de baarmoeder. Endometriomen zijn bij echografie op het beeldscherm zichtbaar als ronde grijze structuren. Om definitief de diagnose 'endometriose' te kunnen stellen is een laparoscopie (kijkoperatie) nodig. In het bloed kan de tumormarker Ca-125 verhoogd zijn, terwijl er geen tumor aanwezig is.


Via een laparoscopie of laparotomie Hierbij kunnen verschillende technieken worden gebruikt waaronder coagulatie of laser-evaporisatie van de endometriosehaarden. Endometriose-cysten verdwijnen niet door medicatie, dus zullen in de regel operatief worden verwijderd. Adhesies, die ontstaan door endometriose, kunnen worden losgemaakt. In sommige gevallen wordt er een gedeelte van de darmen verwijderd. In zeer uitzonderlijke gevallen vindt een (gedeeltelijke) cystectomie (verwijdering van de blaas) plaats.

Als laatste redmiddel: verwijderen van de eierstokken (ovariëctomie), en in sommige gevallen ook de baarmoeder (hysterectomie).

Een aangepast dieet, waarbij zoveel mogelijk dierlijke eiwitten (vlees, vis, zuivel), alcohol, tarwe- en sojaproducten, cafeïne, suiker- en andere zoetstoffen (ook aspartaam, sacharose, e.d.), chocolade en gefrituurd voedsel vermeden wordt. De nadruk bij een endometriose-dieet ligt op gedroogde en verse vruchten en groenten (en dan vooral peulvruchten en zeewieren) en suikervrije dranken (zoals kruidenthee en verse vruchtensappen).




</doc>
<doc id="286508" url="https://nl.wikipedia.org/wiki?curid=286508" title="Lieskanaal">
Lieskanaal

Het lieskanaal of de canalis inguinalis is een anatomische structuur (één links en één rechts) bij zoogdieren, waaronder de mens, waardoorheen, bij de mannelijke individuen, de zaadstreng (de "funiculus spermaticus", deze bestaat onder andere uit de arteria testicularis, de vena testicularis, de ramus genitalis nervi genitofemoralis en de ductus deferens) van de testis naar de buikholte loopt.

Het is een schuine poort in de buikwand die ligt boven het ligamentum inguinale (ligament van Poupart) en die van dieper lateraal (boven gelegen) naar oppervlakkig mediaal (beneden gelegen) loopt, tussen twee lagen van de spierfascie van de buikspieren door. Bij mannen kan men het palperen door (voorzichtig) een stuk scrotumhuid in te stulpen en met de vinger de zaadstreng naar binnen te volgen.

Vrouwen hebben overigens ook een (veel minder sterk ontwikkeld) lieskanaal waarin zich een ligament (Ligamentum teres uteri) bevindt dat in de grote schaamlip (labium majus) eindigt. Het ligamentum teres uteri is een restant van het gubernaculum dat gedurende de embryonale ontwikkeling een rol speelt bij het indalen van zowel de testikels als de eierstokken.

De betekenis van het lieskanaal is dat het naast zijn functie als passage voor de afdalende testis en de zaadstreng ook een zwakke plek in de buikwand is, wat op verschillende manieren medische gevolgen kan hebben. Een darmlis kan via het lieskanaal naar buiten stulpen en in het scrotum terechtkomen: de liesbreuk of "hernia inguinalis". Dit brengt de bloedvoorziening van de darm in gevaar.


</doc>
<doc id="286511" url="https://nl.wikipedia.org/wiki?curid=286511" title="Zaadstreng">
Zaadstreng

De zaadstreng ("funiculus spermaticus") is de bundel structuren waarmee de testis met de rest van het lichaam verbonden is. Door de zaadstreng lopen een aantal structuren waaronder arteriën, venen, de zaadleider ("ductus deferens"), lymfevaten en zenuwen. De linker zaadstreng is vaak wat langer dan de rechter, waardoor de linker testikel meestal lager hangt.

De verschillende structuren in de "funiculus spermaticus" worden samengehouden door een vorm van losmazig bindweefsel, wat areolair weefsel wordt genoemd. Dit type weefsel is vrij los en flexibel, maar sterk genoeg om structuren bij elkaar te houden.

De arteriën die door de zaadstreng lopen zijn de arteria testicularis, arteria cremasterica en arteria ductus deferentis. Deze arteriën verzorgen de bloedvoorziening van de zaadbal, musculus cremaster resp. zaadleider.

De venen komen uit de testikel en bijbal. Samen vormen ze een netwerk van bloedvaatjes, die samen de plexus pampiniformis wordt genoemd. Dit vormt de grootste massa van de zaadstreng. Na doorgang door het lieskanaal ontstaan er drie of vier venen uit deze plexus, die uiteindelijk uitmonden in de onderste holle ader.

Er lopen drie lymfevaten door de zaadstreng, dit zijn de diepe en oppervlakkige lymfevaten van de testikels en de lymfevaten van de zaadleider.

Door de zaadstreng loopt ook een plexus van zenuwvezels, die afkomstig zijn van het autonome zenuwstelsel. Ook een tak van de nervus genitofemoralis, de "ramus genitalis", loopt door de funiculus. Een derde zenuw wordt vaak ook meegerekend, namelijk de nervus ilioinguinalis, maar loopt in feite buiten de zaadstreng. De zenuw loopt wel door het lieskanaal, waar de zaadstreng ook doorheen loopt.

Bij draaiing van de testikel in het scrotum kan de zaadstreng soms worden afgekneld. Dit wordt "torsio testis" genoemd. De patiënt voelt hevige pijn, is vaak misselijk en geeft over en heeft een meestal sterk gezwollen testis. Dit is een medisch spoedgeval: de testis moet zo spoedig mogelijk worden teruggedraaid. Beide testikels worden ook vastgezet aan het scrotum (orchiopexie), om herhaling te voorkomen.

Bij sterilisatie van de man wordt de zaadleider in de zaadstreng opgezocht en wordt hier een stukje tussenuitgehaald, waarbij de beide uiteinden worden afgebonden. Hierdoor kunnen geen zaadcellen vanuit de testis meer worden aangevoerd. Er kunnen nog wel zaadcellen aanwezig zijn in de zaadleider. Daarom wordt pas gezegd dat de man steriel is wanneer dit is vastgesteld door middel van een semenanalyse. Hiervoor zijn meestal 15-20 ejaculaties nodig.


</doc>
<doc id="286517" url="https://nl.wikipedia.org/wiki?curid=286517" title="Gliacel">
Gliacel

Gliacellen (Oudgrieks: γλία "glía" = lijm) zijn cellen die in het zenuwstelsel voorkomen en de neuronen verzorgen. De verhouding gliacellen/zenuwcellen is ongeveer 10:1.
In tegenstelling tot de neuronen zijn gliacellen in staat zich te delen.
Gliacellen vervullen een zevental functies:

Er zijn verschillende soorten gliacellen:



</doc>
<doc id="286551" url="https://nl.wikipedia.org/wiki?curid=286551" title="Lichen sclerosus">
Lichen sclerosus

Lichen sclerosus (LS), soms ook lichen sclerosus et atrophicans (LSEA of LSA) genoemd, is een huidziekte, waarbij de huid plaatselijk elasticiteit verliest en wittig verkleurt. Lichen sclerosus geeft klachten van chronische pijn, jeuk en branderigheid aan de vulva (vulvodynie). De aandoening komt voor bij beide geslachten en op iedere leeftijd, maar het lijkt erop dat oudere vrouwen het meest getroffen worden. Het betreft vooral de huid van de genitaliën, die daardoor kunnen vergroeien, maar de aandoening kan ook elders op de huid voorkomen De oorzaak is onbekend; de ziekte is niet besmettelijk en niet erfelijk. Het gaat waarschijnlijk om een auto-immuunproces. Hoewel lichen sclerosus vaak de genitaliën treft, is het geen seksueel overdraagbare aandoening. Het is niet zo zeldzaam; tussen de twee à drie op de duizend personen lijden aan de aandoening.

De afwijkingen behorend bij anogenitale lichen sclerosus kunnen optreden op de vulva, het perineum en het perianale gebied. De schaamlippen zijn het frequentst aangedaan. Het vaginaslijmvlies zelf is niet bij lichen sclerosus betrokken.
Bij mannen worden de meeste afwijkingen gezien ter plaatse van voorhuid (preputium), sulcus coronarius penis en eikel (glans penis). Naast de genitale vorm van lichen sclerosus wordt bij 15 tot 20% van de patiënten een extragenitale vorm gezien die zich met name manifesteert op romp, bovenbenen en hals, rond de polsen en, zeer zelden, op het hoofd. Deze extragenitale vorm wordt gekenmerkt door witte papels en atrofische maculae, en wordt zelden gezien bij mannen. Sporadisch wordt een orale vorm van lichen sclerosus beschreven zonder genitale of cutane afwijkingen. Hierbij zijn er asymptomatische, witte maculae.

Lichen sclerosus werd voor het eerst in 1887 door François Henri Hallopeau in zijn artikel "Leçons cliniques sur les maladies cutanées et syphilitiques. Première leçon, suite et fin. Le lichen plan atrophique" beschreven . Er zijn in het verleden meerdere synoniemen gebruikt waaronder: kraurosis vulvae, lichen sclerosus, lichen albus, balanitis xerotica obliterans (BXO), ziekte van Csillag en "white spot disease". Ook werd het leukoplakie genoemd, maar deze term wordt tegenwoordig voor andere aandoeningen gebruikt.
In 1989 stelde de International Society for the Study of Vulvovaginal Disease (ISSVD) de term lichen sclerosus voor. In het verleden dacht men dat lichen sclerosus een vorm van lichen planus was. Tegenwoordig is middels een biopt eenvoudig lichen sclerosus te onderscheiden van lichen planus. Lichen sclerosus komt voor in alle leeftijdsgroepen en wordt het meest gezien bij blanken, met een geschatte prevalentie van 1:300 tot 1:1000 De vrouw-manratio bedraagt 6:1 tot 10:1 .

De meest voorkomende klachten bij lichen sclerosus zijn jeuk, een schraal gevoel en irritatie van de vulva. Tevens worden vaak anale jeuk en pijnlijke defecatie gemeld. Dyspareunie is een laat symptoom van de huidaandoening en is geassocieerd met fissuurvorming, stenosering van de introïtus en verkleving van de labia. Verder is er een witte verkleuring van de geslachtsorganen met vaak de anus ("figure of eight"). Door het door de jeuk veroorzaakte krabben en de huidatrofie treedt er beschadiging op van de huid.
Op den duur treedt er een verandering van de architectuur van de vulva op. De kleine schaamlippen (labia minora) verstrijken en vergroeien met de omgeving en de tegenoverliggende schaamlip. Hierdoor vernauwt de vagina-opening (introïtus). Dit geeft weer pijn bij vrijen (dyspareunie).

Klinisch wordt lichen sclerosus gekenmerkt door voortschrijdende sclerosering van de huid en een porseleinwitte verkleuring van de vulva, met verlies van architectuur. De clitoris wordt soms onder het clitorishoed "begraven". Vaak resorberen of agglutineren de kleine schaamlippen zodanig dat ze niet meer als dusdanig herkenbaar zijn. Bij inspectie van de anogenitale regio valt vaak op dat de huid ter plaatse van de kleine en/of grote schaamlippen wit verkleurd en verdikt is. Tevens kunnen atrofie van de huid ("sigarettenpapier"), erythemateuze maculae, papels, plaques en ecchymosen (kleine vlekkerige bloedingen in slijmvlies of huid) waargenomen worden. Het veelvuldig krabben van de aangedane huid veroorzaakt vaak excoriaties, lichenificatie en oedeem.

Bij veel postmenopausale vrouwen is een verlaagd oestrogeengehalte een additionele factor bij het optreden van dyspareunie.

Bij mannen ontstaat meestal eerst een ontsteking van de voorhuid van de penis, soms ook van de eikel. Ten gevolge van deze ontsteking kan de voorhuid vernauwen, waardoor deze niet meer over de eikel kan worden teruggeschoven. In een later stadium ontstaat een verdunning van de huid. De huid wordt wit van kleur en lijkt dan papierdun. Defaecatieproblemen komen regelmatig voor, meestal veroorzaakt door perianale fissuren en erosies. Veelal zijn er ook klachten van dyspareunie (pijn bij het vrijen) en soms is coïtus (gemeenschap) geheel onmogelijk.

In 20% van de gevallen worden ook afwijkingen gezien op de romp, voornamelijk op het bovenste deel en rond de navel. Zeer zelden ziet men de huidafwijkingen op de scrotum (balzak), schedel, de handpalmen en de voetzolen. In de mond komt deze aandoening voor als blauw-witte plekjes op de binnenkant van de wang, het verhemelte en de tong, vaak zonder dat men er weet van heeft. Ook abnormale haargroei aan de binnenkant van de schaamlippen wordt soms gezien, die weer verdwijnt wanneer de aandoening geneest.

De diagnostiek van lichen sclerosus is niet moeilijk als men er op bedacht is. Microscopisch onderzoek van een huidbiopt stelt de diagnose zeker. Veel mensen stellen het bezoek aan de arts uit door gène. Lichen sclerosus op andere plaatsen dan de genitalia is vaak moeilijker te diagnosticeren. Alleen door middel van een biopt kan de diagnose histopathologisch bevestigd worden. Kenmerkend zijn onder andere de verdunning van de epidermis, hyperkeratotische haarfollikels, acanthose, verdikking en homogenisatie van de collagene vezels, sclerotische vaatjes en infiltratie van de epidermis door lymfocyten.

De precieze oorzaak van lichen sclerosus is niet bekend. Wel wordt in de literatuur gesuggereerd dat genetische, immunologische, infectieuze en hormonale factoren een rol kunnen spelen. In een studie werd lichen sclerosus gekoppeld aan een infectie met Borrelia burgdorferi. De aandoening komt in sommige families vaker voor en wordt vaker bij auto-immuunziekten gezien, waarvoor frequenties van 21-34% worden beschreven. Bij ongeveer driekwart van de LS patiënten komen autoantilichamen voor. LS wordt vaker gezien bij patiënten met o.a. schildklierafwijkingen, vitiligo en alopecia areata. Er zijn ook literatuurgegevens (zie bronvermelding) over het familiair voorkomen van LS. Mogelijk spelen hier genetische factoren een rol. Immunogenetische studies tonen een significante associatie met HLA Klasse II antigeen DQ7.

De histopathologische kenmerken van lichen sclerosus zijn atrofie, smal plaveiselcelepitheel, verlies van retelijsten, spongiose, bloeding en hyperkeratose. Het meest karakteristiek zijn de hydropische degeneratie van de basale cellen, homogenisatie van het dermale collageen met daar onder een bandvormig lymfohistiocytair ontstekingsinfiltraat en verlies van elastische vezels en fibrilline (zie eerdere voetnoten).

Het is bekend dat anogenitale lichen sclerosus gepaard gaat met een verhoogde kans op maligniteiten, waarvan het vulvaire plaveiselcelcarcinoom de meest voorkomende is met een levensrisico van rond de 6%. Eerdere studies lieten zien dat er bij patiënten met een vulvacarcinoom bij 5-60% tevens lichen sclerosus werd gevonden bij histopathologisch onderzoek en dat maligniteit ontstaat in een gebied van al dan niet veranderde lichen sclerosus. Er zijn bij de vulvacarcinoompatiënten 2 verschillende groepen te onderscheiden: jonge patiënten, vaak rokend, met een basaloïd of verruceus vulvacarcinoom dat samenhangt met oncogeen humaan papillomavirus (HPV), in een omgeving van multifocale klassieke intra-epitheliale neoplasie. Bij 20% van deze patiënten is er ook dysplasie of een carcinoom van de cervix. Daarnaast is er een groep oudere patiënten met een vulvacarcinoom die meestal HPV-negatief zijn en in de omringende huid in 40-80% van de gevallen een pre-existente lichen sclerosus of een gedifferentieerde vulvaire intra-epitheliale neoplasie hebben.

Lichen sclerosus is niet te genezen; het doel van de behandeling is het bestrijden van lokale symptomen, het voorkómen en het behandelen van complicaties en het vroeg opsporen van maligniteiten. Therapie voor lichen sclerosus begint met maatregelen die patiënten zelf kunnen treffen, zoals het vermijden van detergentia en van het dragen van te strak synthetisch ondergoed. In het algemeen kan worden gesteld dat ook patiënten zonder klachten toch dienen te worden behandeld indien er actieve lichen sclerosus bestaat, hetgeen het geval is bij purpura, hyperkeratose, erytheem als teken van inflammatie of progressieve atrofie. De basis van de huidige behandeling van lichen sclerosus wordt met name gevormd door dermatocorticosteroïden. De volgende behandelelementen kunnen worden onderkend:

In de meeste gevallen en vrij zeker boven de 45 jaar is de huidaandoening blijvend.
Een klein deel van de patiënten met lichen sclerosus zijn meisjes vóór de puberteit. Bij twee derde van deze kinderen verdwijnen de klachten spontaan bij het begin van de puberteit. Bij de resterende een derde blijven afwijkingen bestaan.

In aangedane huidgedeelten kan zich een plaveiselcelcarcinoom ontwikkelen. Het risico hierop wordt op 5-6% geschat. De plaveiselcelcarcinomen ontstaan vooral in de hyperplastische gebieden.




</doc>
<doc id="286602" url="https://nl.wikipedia.org/wiki?curid=286602" title="Perifeer zenuwstelsel">
Perifeer zenuwstelsel

Het perifere zenuwstelsel (PZS) is een deel van het zenuwstelsel dat buiten het centrale zenuwstelsel (CZS) is gelegen. Het perifere zenuwstelsel vormt de verbindingen van en naar de organen en weefsels en het centrale zenuwstelsel. Het wordt naar functie verdeeld in het autonome zenuwstelsel en het somatisch zenuwstelsel (het somatische deel van het animale zenuwstelsel). Het bestaat uit 31 paar spinale zenuwen uit het ruggenmerg (nervi spinales), 12 paar hersenzenuwen uit de hersenstam (nervi craniales), 2 grensstrengen (splanchnische zenuwen) die links en rechts naast de wervelkolom liggen en hun bijbehorende zenuwcellen die tevens buiten het centrale zenuwstelsel liggen. Deze zenuwen innerveren onder andere spieren, organen en ledematen. Het PZS verbindt de genoemde structuren met het CZS. In tegenstelling tot het CZS wordt het PZS niet beschermd door botstructuren of een bloed-hersenbarrière. 



</doc>
<doc id="286807" url="https://nl.wikipedia.org/wiki?curid=286807" title="Fabius de Champville">
Fabius de Champville

Fabius de Champville (1865 - 1946) was een bekend Frans magnetiseur van eind 19e eeuw - begin 20e eeuw.

Hij was een leerling en later medewerker van Hector Durville.

Hij was mede-inrichter van het congres voor geneeskundig magnetisme in 1889.



</doc>
<doc id="287240" url="https://nl.wikipedia.org/wiki?curid=287240" title="Staalbibliotheek">
Staalbibliotheek

Een staalbibliotheek is in grafische programma's een lijst met opgeslagen kleuren en hun waarden die meestal een bepaalde kleurenserie beschrijft. Te denken valt aan kleuren uit de RAL of Pantone series. De staalbibliotheken worden weergegeven in een apart venster in de grafische software, waardoor het mogelijk is de kleuren uit de lijst te gebruiken door ze aan te klikken of op een object te slepen.


</doc>
<doc id="287525" url="https://nl.wikipedia.org/wiki?curid=287525" title="Cheyne-stokesademhaling">
Cheyne-stokesademhaling

Cheyne-stokesademhaling is een abnormaal patroon van ademhaling dat wordt gekenmerkt door periodes van ademhaling waarbij het teugvolume (de hoeveelheid in- en uitgeademde lucht per ademhaling) langzaam toeneemt en weer afneemt en waarbij ook de frequentie onregelmatig kan zijn, waarna er een periode van apneu optreedt. Bij gevallen van toenemende intracraniële druk is het meestal het eerste ademhalingspatroon dat optreedt.

Het patroon wordt veroorzaakt doordat het ademhalingscentrum in de hersenen minder gevoelig wordt voor de partiële CO-druk in het arteriële bloed. Gedurende de stijging van het CO-gehalte dalen de diepte en de frequentie van de ademhaling, totdat het CO-gehalte een bepaalde normwaarde overschrijdt. Dit is een aanzet tot snel en diep ademhalen om de gaswaarden in het bloed weer binnen normale proporties te brengen.

Dit patroon van ademhalen wordt gezien bij patiënten met herseninfarcten, hoofdverwondingen of hersentumoren. Ook bij patiënten met hartfalen en een centraal apneu wordt het waargenomen. Bij het stervensproces komt het vaak voor. Bij gezonde personen wordt het soms waargenomen als zij slapen op grote hoogte. Een andere situatie waarin cheyne-stokesademhaling kan optreden is een overdosis opiaat of cocaïne.


</doc>
<doc id="287784" url="https://nl.wikipedia.org/wiki?curid=287784" title="Harttonen">
Harttonen

Harttonen zijn de geluiden die het hart maakt. Ze kunnen makkelijk beluisterd worden met een stethoscoop of worden opgenomen met een phonocardiogram. De fysiologische harttonen worden onderverdeeld in twee categorieën: 2 hoofdtonen (S en S) en 2 additionele geluiden (S en S).

De 2 hoofdtonen worden veroorzaakt door het sluiten van hartkleppen:

Het sluiten van de kleppen "zelf" maakt echter geen geluid. Het is de turbulentie van het bloed als gevolg van de sluiting die het geluid veroorzaakt. Meestal is het geluid van S ook luider, langer en van een lagere frequentie dan S.

De andere 2 tonen worden door 2 verschillende processen veroorzaakt:

Een combinatie van de harttonen S, S, S, en S wordt een summatiegalop genoemd.


</doc>
<doc id="288572" url="https://nl.wikipedia.org/wiki?curid=288572" title="Bremraap">
Bremraap

Bremraap ("Orobanche") is een geslacht van ongeveer honderdvijftig tot tweehonderd soorten eenjarige of overblijvende, parasitaire, kruidachtige planten uit de bremraapfamilie (Orobanchaceae). De botanische naam "Orobanche" is afgeleid van het Oudgriekse 'orobos' (= erwt) en 'agchein' (= wurgen). De Nederlandse naam is afkomstig van de grote bremraap die op brem parasiteert. 

De soorten komen van nature voor op het noordelijk halfrond. In het Cronquist-systeem werd het geslacht tot de helmkruidfamilie gerekend, binnen APG II behoren ze tot de bremraapfamilie.

De soorten zijn 10-85 cm hoog. Ze zijn herkenbaar aan de geel tot strokleurige stengel, die geen chlorofyl bevat. De bladen zijn niet meer dan driehoekige schubben. Doordat de planten geen chlorofyl hebben, zijn ze voor hun voedingsstoffen geheel afhankelijk van andere planten. 

De gele, witte of blauwe bloemen zijn leeuwenbekachtig. De bloemen staan met tien tot twintig bijeen aan de centrale stengel. Bij "Orobranche uniflora" staan de bloemen apart. De bloeiperiode loopt vaak van de late winter tot het late voorjaar. Buiten de bloeiperiode komt de plant vaak niet boven de grond uit. Bestuiving vindt vaak plaats door Hymenoptera.

De zaden zijn klein, licht tot bruin gekleurd, en worden later zwart. Bremrapen produceren zeer veel zaad, wat de kleine kans compenseert dat een zaadje boven de wortel van een gastplant ontkiemt. De 0,3 – 0,5 mm kleine zaden worden door de wind verspreid. Één gram zaad zou 100.000 zaadjes bevatten. Een plant kan meer dan 300.000 zaden voortbrengen. 

Het ontkiemen van de zaden wordt op gang gebracht door stoffen die de wortel van de gastheer in de grond verspreidt: ontbreken deze, dan kan het zaad verscheidene jaren haar kiemkracht behouden. Bremraapzaden zenden bij het ontkiemen een wortelachtige uitloper de grond in totdat deze contact maakt met de wortel van de gastheer. Wanneer hij zich hieraan vastmaakt, berooft hij de gastheer van water en voedingsstoffen. 

Sommige soorten parasiteren op slechts één soort gastheer, zo is "Orobanche hederae" beperkt tot klimop ("Hedera"); deze soorten worden vaak genoemd naar de soort waarop zij parasiteren. Andere kunnen op verschillende geslachten parasiteren, zoals de klavervreter op klaver ("Trifolium") en andere verwante geslachten in de familie Fabaceae.

"Hennepvreter" (komt van nature voor in Midden- en Zuidwest-Europa, maar is elders wijd ingeburgerd) wordt in sommige gebieden als een belangrijke bedreiging voor oogsten beschouwd. De plant parasiteert op de tomaat, aubergine, aardappel, witte kool, siernetel, paprika, zonnebloem, snijselderij en bonen. In zeer besmette gebieden kan de oogst hierdoor totaal mislukken.

"Orobanche cumana" parasiteert op de zonnebloem, en is zeer schadelijk bij de teelt van zonnebloemen.




</doc>
<doc id="288589" url="https://nl.wikipedia.org/wiki?curid=288589" title="Botten van de mens">
Botten van de mens

Het geraamte van de mens (ook wel skelet of beendergestel) bestaat uit 206 botten. Vanwege anatomische variaties hebben sommige mensen extra sesambeenderen, anderen hebben extra wervels of een wervel minder. Het staartbeen kan uit drie of vier staartwervels bestaan.

Alle botten staan genoemd in enkelvoud. Indien een bot in de afbeelding rechts met een nummer aangegeven staat, staat dit nummer vóór de naam van het bot in de lijst. Tussen haakjes achter de namen staat het aantal botten, indien dit er meer zijn, met de letters L en R als de botten zowel links als rechts voorkomen.

Schedel (22):

Oor (3L, 3R):

Hals (9):

Romp (50):


</doc>
<doc id="288679" url="https://nl.wikipedia.org/wiki?curid=288679" title="Sternum">
Sternum

In de zoölogie is een sternum een andere woord met verschillende betekenis bij verscheidene diergroepen:


</doc>
<doc id="288910" url="https://nl.wikipedia.org/wiki?curid=288910" title="Vaatvlies">
Vaatvlies

Het vaatvlies of chorioides zorgt voor aan- en afvoer van stoffen voor het oog. Het ligt tussen de sclera (oogrok) en de retina (netvlies).

Aan de voorkant gaat het vaatvlies over in de iris (regenboogvlies).


</doc>
<doc id="289988" url="https://nl.wikipedia.org/wiki?curid=289988" title="Longslagader">
Longslagader

De longslagaders zijn de bloedvaten die vanuit de rechterhartkamer naar de longen gaan. Ze vertakken zich min of meer parallel aan de bronchiale boom. Vergeleken met de lichaamsslagaders, die het bloed van de linkerhartkamer naar het lichaam vervoeren, is de wand ervan veel dunner. De longslagaders zijn kort (5 cm) en dik (3 cm). De druk in de 'rechter circulatie' is lager dan links, en wel in de orde van 10 mm Hg. Verder is het bloed in de longslagaders "zuurstofarm"; het is op zijn tocht door het lichaam van de meeste zuurstof ontdaan. De longaders bevatten na de passage door de longen weer zuurstofrijk bloed dat wordt teruggevoerd naar de linkeratrium.

Er bestaan verschillende ziektebeelden waarbij de longslagaders betrokken zijn; hieronder vallen zoals de longembolie en pulmonale hypertensie.


</doc>
<doc id="290133" url="https://nl.wikipedia.org/wiki?curid=290133" title="Refractaire periode">
Refractaire periode

De refractaire periode is in de fysiologie de naam voor een tijdsinterval waarin een bepaalde gebeurtenis niet opnieuw kan plaatsvinden. De term wordt vooral in de volgende drie contexten gebruikt:


Er wordt nog onderscheiden tussen een relatieve refractaire periode (stimulatie is mogelijk maar moeilijker) en een absolute refractaire periode (stimulatie echt niet mogelijk)



</doc>
<doc id="290184" url="https://nl.wikipedia.org/wiki?curid=290184" title="Gouden standaard (geneeskunde)">
Gouden standaard (geneeskunde)

De gouden standaard in de geneeskunde is die diagnostische methode die de grootste zekerheid geeft over het al dan niet aanwezig zijn van een aandoening. 

Omdat deze methode erg bewerkelijk kan zijn, erg duur is of bijvoorbeeld alleen bij reeds overleden patiënten kan worden toegepast, wordt deze goudenstandaardmethode vaak niet voor routine-onderzoek bij patiënten gebruikt. Hiervoor worden eenvoudigere, goedkopere en makkelijk uit te voeren testen gebruikt. De tests die gebruikt worden voor routine-onderzoeken zijn altijd wel met de goudenstandaardmethode vergeleken om een indruk te krijgen van de bruikbaarheid van de tests. 

De goudenstandaardmethode wordt vaak gebruikt bij wetenschappelijk onderzoek naar de aandoening, of bij onderzoek naar nieuwe testmethoden om de aandoening vast te stellen. Om na te gaan hoe goed zo'n nieuwe test is, wordt deze altijd vergeleken met de gouden standaard. Wanneer een test beter blijkt te zijn dan iedere bestaande (wat niet altijd eenvoudig is vast te stellen), kan besloten worden die test als nieuwe goudenstandaardmethode te hanteren.

De term 'gouden standaard' is overgenomen van het economische begrip "Gouden standaard".



</doc>
<doc id="290318" url="https://nl.wikipedia.org/wiki?curid=290318" title="Nefrotisch syndroom">
Nefrotisch syndroom

Het nefrotisch syndroom is een klinische manifestatie van nierlijden, bestaande uit:

Het nefrotisch syndroom ontstaat door veranderingen in de basale membraan binnen de glomerulus (de plek waar filtratie in de nier plaatsvindt) als gevolg van verschillende mogelijke ziekteprocessen, waarbij immunologische factoren een grote rol spelen.

De glomerulus speelt een cruciale rol bij de filtratie van afvalstoffen uit het bloed en heeft daartoe een geraffineerde structuur. Fenestrae (openingen) zorgen voor een grootte-selectiviteit, waardoor groot-moleculaire stoffen, zoals albumine, niet doorgelaten worden. Daarnaast is de basale membraan negatief geladen en stoot daardoor negatief geladen moleculen, zoals albumine af. Bij pathologische processen treedt een afname van selectiviteit op, met een eiwitlek als gevolg (proteïnurie). Dit leidt tot een verlaagd gehalte aan eiwitten in het bloed (hypoalbuminemie) en dit kan weer leiden tot oedeemvorming. Bij dit type oedeemvorming zou men een verlaagd effectief circulerend volume verwachten ("ondervullingstheorie"). In de praktijk blijkt dit lang niet altijd het geval te zijn. Mogelijk speelt een ander proces van oedeemvorming een rol ("overvullingstheorie") waarbij zoutretentie op de voorgrond staat.

De lever reageert op de hypo-albuminemie door steeds meer eiwitten aan te maken om het verlies in de urine te compenseren. Maar tegelijk produceert de lever ook meer vetten dan normaal, waardoor ook een te hoog gehalte van vetten in het bloed ontstaat (hyperlipidemie).

Het nefrotisch syndroom is een zeer zeldzame aandoening en komt voor bij ongeveer 2 op 100.000 kinderen per jaar.
Bij volwassenen komt de aandoening per jaar bij 3 op de 100.000 mensen voor als nieuwe toestand.

Bij ongeveer één derde van de patiënten die lijdt aan het nefrotisch syndroom is een duidelijk herkenbaar ziektebeeld verantwoordelijk voor het eiwitverlies via de nieren: we spreken dan van een "secundair nefrotisch syndroom". Bij de overige patiënten is er in eerste instantie geen duidelijke oorzaak aan te geven: het primair of idiopathisch nefrotisch syndroom, deze diagnose kan alleen gesteld worden na histologisch onderzoek van een nierbiopt. De belangrijkste oorzaken van een secundair type zijn maligniteiten (kanker), zoals lymfeklierkanker (ziekte van Hodgkin) en infecties, zoals hepatitis B.

Daarnaast zijn er een aantal primaire oorzaken van een nefrotisch syndroom, hierbij is het niet duidelijk wat de oorzaak is van het nierlijden. Voorbeelden zijn de 'minimal change' nefropathie (de belangrijkste oorzaak van het nefrotisch syndroom bij kinderen en jonge volwassenen) en membraneuze glomerulonefritis (waarbij meer dan 80% van de patiënten ouder dan 30 jaar is). Ook bestaat er een aangeboren vorm van het nefrotisch syndroom, het congenitaal nefrotisch syndroom; dat kan erfelijk zijn, maar dit hoeft niet.

Proteïnurie staat centraal bij het nefrotisch syndroom en leidt tot hypo-albuminemie. Secundair hieraan ontstaan afwijkingen in het lipidenspectrum (de hoeveelheid en verdeling van de vetten in het bloed) door verhoogde productie en verminderde afbraak van lipoproteïnen, waardoor onder meer een hypercholesterolemie optreedt. Als gevolg van de onbalans tussen stollingsbevorderende en stolseloplossende factoren in het bloed kunnen trombo-embolische complicaties optreden. Het is dan ook raadzaam orale anticonceptiva te staken. Doordat de patiënt meer water en zout vasthoudt en omdat water in de circulatie niet door de colloïd-osmotische druk wordt vastgehouden en in de weefsels trekt ontstaat oedeem, het eerst aan de voeten maar vaak ook goed zichtbaar rond de ogen. Voor patiënten is dit laatste symptoom vrijwel altijd de aanleiding om een arts te consulteren.

De diagnostiek bij het nefrotisch syndroom richt zich primair op het zoeken naar een onderliggende ziekte. Hierbij spelen de anamnese en het lichamelijk onderzoek de voornaamste rol.

Het aanvullend onderzoek start met eenvoudige laboratoriumbepalingen van bloed en urine, waarbij het vinden van een proteïnurie (eiwitverlies in de urine) > 3,5 g/dag in de 24-uurs urine een noodzakelijke voorwaarde is om de diagnose te kunnen stellen.

Is de proteinurie kwantitatief vastgesteld, dan wordt de nierfunctie bepaald en een sediment (de urine wordt onder een microscoop bekeken) verricht.
Daarnaast wordt gezien de hoge prevalentie van diabetes mellitus op volwassen leeftijd, bij een nefrotisch syndroom een nuchtere bloedglucose bepaald om een diabetische nefropathie uit te sluiten.

In een bloedstaal kan hypo-albuminemie (eiwittekort in het bloed) en hyperlipidemie (te hoog vetgehalte in het bloed) vastgesteld worden en kan de nierfunctie bepaald worden.

Bij een gestoorde nierfunctie, wordt een echo van de nieren ter uitsluiting van anatomische oorzaken en specifiek laboratoriumonderzoek verricht.
Hierbij wordt de ANA-serologie bepaald, ter uitsluiting van systemische lupus erythematodes (SLE) en verwante systemische ziektebeelden en worden verschillende antistoffen bepaald.

In het gevorderde stadium van het diagnostisch proces, waarbij eenvoudig en specifiek laboratoriumonderzoek niet hebben geleid tot opheldering van de oorzaak van het nefrotisch syndroom kan besloten worden tot het nemen van een nierbiopt, zodat het primair nefrotisch syndroom histologisch vastgesteld kan worden.

Deze diagnostische procedure leidt soms tot complicaties, waarvan een bloeding de belangrijkste is. Ongeveer 3–10% van de patiënten heeft na de ingreep tijdelijk wat bloedverlies van enige betekenis, waarbij in slechts 0,1–0,3% van de gevallen ook daadwerkelijk transfusie noodzakelijk is. De sterfte door dit onderzoek is 0,08–0,12 procent. Het van tevoren in kaart brengen van risicopatiënten (oncorrigeerbare hypertensie, bestaan van hydronefrose, positieve familie-anamnese voor stollingsstoornissen, acenocoumarol- of acetylsalicylgebruikers) en het vooraf controleren of er een normale bloedstolling bestaat is dus noodzakelijk. De biopsie wordt meestal verricht tijdens een echo-onderzoek zodat de plaats van de naald precies kan worden gevolgd.

Het nefrotisch syndroom kan ook optreden in het kader van een paraneoplastisch (ten gevolge van tumoren) fenomeen. Hoe dit dan ontstaat is niet bekend.

Bij een secundair nefrotisch syndroom probeert men de onderliggende oorzaak te behandelen; bij de meeste vormen van primair nefrotisch syndroom, spelen corticosteroïden in de behandeling een hoofdrol, waarbij in het algemeen een therapie van drie maanden wordt aangehouden. Hierna volgt een evaluatie van de effecten op de nierfunctie. Recent werd het belang van immunosuppressieve therapie in de vorm van Ciclosporine en corticosteroïden vastgesteld, deze ontwikkelingen bevinden zich echter nog in een experimentele fase.
Slechts in een kleine minderheid van de gevallen kan bij persisterende nierfunctiestoornissen het noodzakelijk zijn niervervangende therapie in te zetten in de vorm van dialyse of niertransplantatie. 

Verder bestaat de behandeling uit de bestrijding van oedemen door beperking van de vochtinname, een dieet met matige zoutinname en het geven van vochtafdrijvende middelen (diuretica) zoals Furosemide.

ACE-remmers worden gegeven om het eiwitverlies tegen te gaan en om hoge bloeddruk tegen te gaan.



</doc>
<doc id="290323" url="https://nl.wikipedia.org/wiki?curid=290323" title="Systemische lupus erythematodes">
Systemische lupus erythematodes

Systemische lupus erythematodes ("SLE") of lupus erythematodes disseminatus ("LED") is een auto-immuunziekte, met symptomen in allerlei organen. Het wordt onderscheiden van andere varianten van lupus erythematodes die tot de huid beperkt blijven.

De ziekte komt niet vaak voor in de Westerse landen (6 à 7 op de 100.000 mensen). Ze komt vaker voor bij vrouwen dan bij mannen (ratio 9:1) en kan op elke leeftijd beginnen, hoewel met name adolescente en jong volwassen vrouwen vaker aangedaan zijn. Het kan secundair voorkomen bij bepaald medicatiegebruik. 90% van de patiënten met SLE heeft gewrichtsklachten die zich echter onderscheiden van de gewrichtsproblemen bij reumatoïde artritis door het feit dat er geen erosievorming optreedt.

SLE lijkt op de hypersensitiviteitsreacties type III, vanwege de vorming van IgG-antilichamen door plasmacellen tegen zogenoemde vrije auto-antigenen (moleculen gecodeerd door DNA). Hierbij worden kleine immuuncomplexen (antilichamen die gebonden zijn aan antigenen) gevormd die niet kunnen binden aan complement. Complement is een systeem dat nodig is om de immuuncomplexen op te ruimen. De immuuncomplexen worden hierdoor niet opgeruimd en komen vast te zitten in kleine bloedvaten van organen zoals die van de glomeruli van de nieren. Tevens worden ze in de huid afgezet, dit veroorzaakt de karakteristieke exantheem/rode uitslag.

De ziekte wordt gediagnosticeerd op basis van symptomen en laboratoriumonderzoek. In 1982 stelde het American College of Rheumatology (ACR) criteria vast voor het classificeren van patiënten met systemische lupus erythematodes. Deze ACR-criteria zijn bedoeld om een eenduidige groep patiënten te definiëren voor medisch wetenschappelijk onderzoek. In 1997 werden deze criteria herzien. In de praktijk wordt de ziekte vaak aan de hand van deze criteria gediagnosticeerd. Wanneer aan ten minste vier van de volgende 11 criteria is voldaan, wordt gesproken van systemische lupus erythematodes:

Daarnaast wordt het bloedbeeld gecontroleerd, waarbij er vaak een normocytaire anemie bestaat als uiting van chronische ziekte. Leucopenie (te weinig witte bloedcellen) komt voor bij 50% van de patiënten.
De bepaling van het ANA is een zeer sensitieve test, maar berust echter op weinig specificiteit. Daarentegen is de bepaling van anti-dsDNA antistoffen zeer specifiek voor de vaststelling van de diagnose.

De meeste patiënten worden behandeld met NSAID's gezien de artritisklachten. Prednisolon en cyclofosfamide worden minder frequent gegeven, enkel bij ernstige ontstekingen, zoals nefritis (ontsteking van nierweefsel) of encefalitis (hersenontsteking).

Het beloop van de ziekte verschilt per patiënt. Meestal wisselen actieve periodes zich af met rustige periodes. Het kan ook voor komen dat de ziekte volledig rustig blijft na een zeer actieve start. Wanneer de ziekte zich in een actieve periode bevindt, wordt gesproken van een opvlamming.



</doc>
<doc id="290767" url="https://nl.wikipedia.org/wiki?curid=290767" title="Hemagglutinine">
Hemagglutinine

Hemagglutinine is een oppervlakte-eiwit dat deel uitmaakt van influenzavirussen. Door deze oppervlakte-eiwitten kan het virus zich vasthechten aan het weefsel van de gastheer en deze ook weer verlaten. Er zijn allerlei varianten, deze worden met nummers onderscheiden. Het vogelgriepvirus, dat in 2005 in Azië de kop op stak, heeft de codering H5N1. Dit wil zeggen dat dit virus hemagglutinine nummer 5 en neuraminidase nummer 1 heeft. Neuraminidase is eveneens een oppervlakte-eiwit. Er bestaan minimaal 16 verschillende vormen van hemagglutinine.

Er zijn 16 subtypen hemagglutinine bekend, waarvan de 16e pas recent is ontdekt bij zeemeeuwen in Zweden en Noorwegen. 
De eerste drie - H1, H2 en H3 - komen voor in influenzavirussen die de mens kunnen infecteren. Voor H5 geldt, dat van dit subtype nog niet bekend is dat het de mens kan infecteren, maar er zijn wel aanwijzingen voor. In enkele, met H5N1 besmette mensen is een verandering in het de aminozuur mantel aangetroffen die menselijke besmetting mogelijk zou kunnen maken (Gambaryan 2005, Suzuki 2005). Deze verandering is een vorm van antigene drift.

Hemagglutinine (HA) heeft twee primaire functies:

HA bindt zich aan een tot op heden onbekende glycoproteïne op het membraan van de doelwitcellen. Dit zorgt ervoor dat het virus aan het membraan plakt. Het membraan sluit zich dan om het virus heen, zodat het virus zich binnen de celmembraan bevindt (endocytose). Het virus en de doelwitcel zijn dan nog slechts van elkaar gescheiden door een membranen (dit noemt men een 'endosoom'). De doelwitcel zal dan proberen het virus 'op te eten' door zijn pH waarden te verzuren (lyosoom). Echter, zodra de pH binnen de endosoom onder de 6.0 zakt, wordt het HA molecuul instabiel en begint het zich gedeeltelijk te ontvouwen. Dit zorgt ervoor dat een hoog hydrofoob gedeelte van de peptideketen, dat eerst binnen in het molecuul verborgen zat, vrijkomt. Deze zogenaamde "fusie-peptide" functioneert als een soort enterhaak dat zich in het membraan van de doelwitcel haakt. Dan, als de rest van het HA-molecuul zich in zijn nieuwe vorm vouwt (de nieuwe vorm is stabieler op de lagere pH waarde), trekt het de 'enterhaak' terug waardoor het de celmembraan tegen het virusmembraan aantrekt. Hierdoor fuseren deze twee, waardoor het virus, inclusief zijn RNA-genoom, in het cytoplasma van de doelwitcel kan stromen.

De stof hemagglutinine is zo genoemd omdat het rode bloedcellen (bloed is "heamos") kan doen klonteren (agglutineren of aggregeren).



</doc>
<doc id="291078" url="https://nl.wikipedia.org/wiki?curid=291078" title="Hyoscyamine">
Hyoscyamine

Hyoscyamine is een tropaanalkaloïde dat bekendstaat als zeer giftig. Het is het fysiologisch werkzame l-optisch isomeer (spiegelbeeld) van atropine, dat zelf een mengsel is van het onwerkzame d-hyoscyamine en het actieve l-hyoscyamine. Het is dus net als atropine, een muscarine antagonist en wordt soms nog gebruikt in de geneeskunde (als racemisch mengsel met atropine) als anticholinergicum en spasmolyticum. De dosis is logisch dus de helft van die van atropine.

De stof komt onder andere voor in planten van de nachtschadefamilie.



</doc>
<doc id="291313" url="https://nl.wikipedia.org/wiki?curid=291313" title="Venapunctie">
Venapunctie

Venapunctie of venepunctie is het aanprikken (punctie) van een ader (vena) met een holle naald. Voor het afnemen van bloed worden meestal buizen gebruikt met een nauwkeurig vastgesteld vacuüm. Zo kan een vaste hoeveelheid bloed worden opgezogen. Aan de buizen kunnen anticoagulantia zijn toegevoegd, stoffen die voorkomen dat het bloed stolt. Bloedonderzoek vindt vervolgens plaats in het laboratorium. Hier worden uit de met bloed gevulde buizen bloedcellen geïsoleerd, of plasma indien gewenst. Er zijn ook buizen die geen toevoegingen hebben, zodat het bloed stolt. Hieruit wordt serum geïsoleerd. 

De meeste venapuncties vinden plaats in de elleboogplooi. Ook kan er bloed worden afgenomen uit de aderen van de onderarm, de voet of het hoofd. Het is gebruikelijk dat men de punctieplaats desinfecteert met 70% ethanol. Om de bovenarm wordt een stuwband aangetrokken, waardoor de aders zichtbaar opzwellen. Door de patiënt een vuist te laten maken of op de aderen te tikken met gestrekte vingers worden deze vaak nog beter zichtbaar. Strikt genomen wordt er bij voorkeur juist geen vuist gemaakt omdat hierdoor de testuitslagen kunnen worden beïnvloed. Vervolgens wordt de holle naald door de huid en de vaatwand heen gestoken. Aan het andere eind van de naald wordt de buis geplaatst, die zich vult met bloed. Zodra het bloed in de buis loopt wordt de stuwband losgemaakt. Wanneer de buis vol is kan een volgende buis worden gevuld. De buizen moeten volledig worden gevuld met bloed, anders kunnen de uitslagen foutief worden beïnvloed. De venapunctie wordt beëindigd door het terugtrekken van de naald en het met een steriel gaasje afdekken van de punctiewond. Na de venapunctie is het bijzonder belangrijk dat de buizen goed worden geschud. Dit om het bloed te mengen met de eventuele anticoagulantia in de buis.

Het is belangrijk om de procedure van bloedafname verregaand te standaardiseren. Immers, men wil de testuitslagen kunnen vergelijken met vorige uitslagen en met de referentiewaarden van de gezonde bevolking. Er zijn veel omstandigheden die de uitslagen kunnen beïnvloeden, waaronder:




</doc>
<doc id="291326" url="https://nl.wikipedia.org/wiki?curid=291326" title="Fibrinogeen">
Fibrinogeen

Fibrinogeen is een stollingsfactor, een oplosbare proteïne in het bloedplasma. Het speelt een belangrijke rol bij de bloedstolling. Het maakt ongeveer 6,5 % van alle bloedeiwitten uit en wordt ook stollingsfactor I genoemd.

Fibrinogeen wordt door de lever aangemaakt, het is een zogenaamd precursoreiwit van fibrine dat door trombine wordt omgezet. Als er een bloeding is, wordt fibrinogeen omgezet in fibrine. Dit fibrine vormt draden op de plek van de beschadiging van het bloedvat. Bloedplaatjes komen in dit netwerk van draden vast te zitten en zorgen samen met de fibrinedraden voor het dichten van de wond (vorming van een stolsel). Het vers ontstane fibrinenetwerk wordt geleidelijk vaster en onoplosbaar onder inwerking van de fibrine-stabiliserende factor (FSF), ook wel stollingsfactor XIII genoemd. Dit stolsel blijft zitten totdat de wond hersteld is.

Een verlaagd fibrinogeengehalte wordt gevonden bij leverziekten (verlaagde aanmaak), na bloedingen (verbruik), bij actieve stolling in de bloedvaten, bij het gebruik van stolseloplossende medicatie en bij het ontbreken van fibrinogeen (afibrinogenemie, zeldzame erfelijke aandoening).

Een verhoogd fibrinogeengehalte is vaak a-specifiek. Fibrinogeen is een acutefase-eiwit en kan verhoogd zijn bij ontstekingen, trauma en na operaties.



</doc>
<doc id="291536" url="https://nl.wikipedia.org/wiki?curid=291536" title="Thylakoïde">
Thylakoïde

Een thylakoïde is een aan het fosfolipidedimembraan gebonden compartiment in de chloroplasten en blauwwieren. Ze bestaan uit een thylacoïdmembraan rond een thylacoïdlumen. Thylakoïden bevatten veel integrale membraaneiwitten, die belangrijk zijn voor de fotosynthese. De membranen van de thylakoïden bevatten chlorofyl en enzymen die nodig zijn voor de lichtreacties van de fotosynthese. Thylakoïden in chloroplasten vormen stapels, die grana (enkelvoud: granum) worden genoemd.


</doc>
<doc id="291862" url="https://nl.wikipedia.org/wiki?curid=291862" title="Oncogen">
Oncogen

Een Oncogen is een gen dat kanker kan veroorzaken. Oncogenen zijn proto-oncogenen die mutaties hebben ondergaan.

Proto-oncogenen zijn normaal voorkomende genen die een regulerende rol vervullen bij celgroei, celdifferentiatie en apoptose (geprogrammeerde celdood). Ook bij signaaltransductie en celdeling zijn proto-oncogenen vaak betrokken. 

Zelfs relatief beperkte mutaties kunnen een verhoogde genexpressie als gevolg hebben, wat aanleiding kan geven tot het ontstaan van kankers en een verhoogde maligniteit. Ook kunnen oncogenen de angiogenese (de aanmaak van bloedvaten naar de tumor) bevorderen en zodoende door de verhoogde toevoer van voedingsstoffen de groei van de tumor versnellen.



</doc>
<doc id="292103" url="https://nl.wikipedia.org/wiki?curid=292103" title="Arsine">
Arsine

Arsine (volgens de IUPAC-regels: arsaan), ook bekend als arseentrihydride, is een bijzonder toxisch gas met als brutoformule AsH, dat onder andere gebruikt wordt voor de synthese van halfgeleiders en forensisch onderzoek. Het is een hemolytisch gif dat onder andere de rode bloedcellen aantast. Het metabolisme van arsine is niet exact bekend, maar verloopt waarschijnlijk via omzetting naar arseen.

Arsine vormt de basis voor een grote groep van analoge arseenverbindingen, de arsanen. Deze zijn vergelijkbaar met de silanen en fosfanen.

Arsine is ontdekt door de Zweedse farmaceutisch chemicus Carl Wilhelm Scheele, ook de ontdekker van zuurstof. Hij reduceerde arseentrioxide met zink en salpeterzuur:
AsO + 6 Zn + 12 HNO → 2 AsH + 6 Zn(NO) + 3 HO
Zijn ontdekking leidde ook tot de uitvinding van de Marshtest door James Marsh, later beschreven.
Veelal wordt arsine per ongeluk gevormd in een werkplaats waar het slecht geventileerd en afgesloten is. AsH wordt dan gevormd door reactie van arseen(III)- of arseen(V)-verbindingen met een sterke reductor in zure oplossing.

Arsine wordt gebruikt bij de synthese van halfgeleiders, die onder andere gebruikt worden bij microelektronica en lasers. Arsine wordt bijvoorbeeld gebruikt om de halfgeleider GaAs te maken. Dit verloopt volgens de volgende reactie:
Ga(CH) + AsH → GaAs + 3 CH.

Arsine werd in overweging genomen als een mogelijk wapen in de Tweede Wereldoorlog. Het gas is namelijk kleurloos en bijna geurloos. Men kan de knoflookgeur alleen ruiken in een hoge dosis en dan is het gas al dodelijk. Ook is arsine zwaarder dan lucht, waardoor het zich over het oppervlak verspreidt. Arsine is echter nooit gebruikt als wapen, omdat het nogal ontvlambaar is en minder efficiënt dan het alternatief fosgeen.

Arsine wordt gebruikt in forensisch onderzoek voor de detectie van arseenvergiftiging. De Marsh test detecteert arsine in de aanwezigheid van arseen. Van een As-bevattend lichaamsdeel van het slachtoffer wordt een sample behandeld met zink en zwavelzuur. Als het preparaat arseen bevat, zal er gasvormig arsine vormen.

Recentelijk is onderzoek gedaan naar de mogelijkheid om arsine te gebruiken in de behandeling van malaria. Arsine heeft effect op het membraan van erytrocyten. Arsine kan dus wellicht worden gebruikt tegen erytrocyten die geïnfecteerd zijn met malaria parasieten. Malaria parasieten die eenmaal in erytrocyten zitten, zijn moeilijk te verdringen. Er zijn nog geen antibiotica gevonden die sterk en selectief genoeg zijn om malaria parasieten die zich in erytrocyten hebben genesteld te bestrijden. De rol die arsine hierin zou kunnen spelen moet experimenteel nog worden onderzocht.

Arsinevergiftiging wordt over het algemeen veroorzaakt door inhalatie van arsine in lucht of absorptie via de huid.

Arsine komt na de absorptie in het bloedplasma terecht. Aangezien het een water-oplosbaar molecuul is zonder lading diffunderen de arsinemoleculen vervolgens makkelijk de rode bloedcellen in. Met de bloedstroom komt arsine ook in de lever, nieren en hart terecht, maar de hoofdtargets zijn de rode bloedcellen.

Het exacte mechanisme waarmee arsine gemetaboliseerd wordt is niet geheel bekend. Wanneer arsine zich in een waterige oplossing bevindt, zoals bloed, blijken er drie reacties voor te komen.
AsH + RSSR → AsH-AsH + RSH
HbFe(II)O → HbFe(III) + O. Dit superoxide kan dan met arsine reageren tot arsinehydroperoxide.

Een deel van de geabsorbeerde arsine wordt geklaard als arseen via de urine.

Het werkingsmechanisme van arsine is nog niet met zekerheid bekend. Toch zijn er wel een aantal stappen in het werkingsmechanisme die zeer waarschijnlijk lijken.
De hemolyse(waarbij koolstofmonoxide het zuurstof vervangt) bevatten en geïncubeerd worden met arsine, vindt er helemaal geen hemolyse plaats. Hieruit kan geconcludeerd worden dat arsine reageert met ijzer-gebonden zuurstof. De mate van hemolyse neemt ook significant af wanneer het hemoglobine verzadigd is met zuurstof (HbFe(O)) of omgezet is in methemoglobine. Deze resultaten wijzen op het volgende mechanisme:
Arsine bindt op de vierde bindingsplaats voor zuurstof, die onbezet is. Fe(II) geeft vervolgens een elektron aan een van de zuurstofatomen waarna een superoxide ontstaat. Dit superoxide reageert vervolgens met arsine tot arsinehydroperoxide. Dit proces is verantwoordelijk voor de eerste elektronoverdracht. Er vinden er nog 5 plaats, die waarschijnlijk plaatsvinden bij vervolgreacties met zwavelbevattende stoffen en zwavelradicalen. De eerste cellulaire respons na een arsine-toxificatie wordt verklaard door het feit dat na behandeling met arsine een ongecontroleerde efflux van K en een influx van Na ontstaat. Deze verstoring van het ionen-evenwicht in de cel leidt tot het zwellen van de rode bloedcellen, waarna het membraan gaat lekken en uiteindelijk hemolyse plaatsvindt.
Aangezien de symptomen van een arsine-toxificatie bij mensen ook geelzucht en darmproblemen en later ook veranderingen in het cardiovasculaire en het zenuwstelsel omvatten, blijkt dat ook andere organen het doelwit zijn van arsine. Het is echter niet duidelijk of deze symptomen veroorzaakt worden door de toxiciteit van arsine zelf, of door de vrijgekomen inhoud van de rode bloedcellen.

"Benauwdheid:" gevolg van hypoxie en hemolyse. Hierdoor krijgen de lichaamscellen minder zuurstof toegereikt.

"Hoofdpijn en duizeligheid:" waarschijnlijk veroorzaakt door het zuurstoftekort en interacties met het centrale zenuwstelsel.

"Bloedarmoede:" arsine veroorzaakt hemolyse, waardoor de rode bloedcellen kapot gaan en hemoglobine vrijkomt, wat leidt tot bloedarmoede bij de patiënt.

"Donker gekleurde urine:" doordat er hemolyse van de rode bloedcellen plaatsvindt, komt er hemoglobine vrij. Het vrijgekomen hemoglobine wordt uitgescheiden met de urine, waardoor de urine roodbruin kleurt.

"Nierschade:" acute tubulaire necrose, veroorzaakt door de grote hemoglobine eiwitten in de urine en arsine metabolieten.

"Geelzucht:" wordt veroorzaakt door een verminderde uitscheiding van bilirubine door de lever. Bilirubine is een afbraakproduct van de heemgroep uit hemoglobine. Door de hemolyse ontstaat een overschot aan bilirubine.

Arsine wordt door het lichaam omgezet in arseen (As). Arseen bindt in de rode bloedcellen aan zuurstof en vormt zo arsenaat. (AsO). Reductie van arsenaat naar arseniet (AsO) is noodzakelijk voordat methylatie kan optreden, voor deze reactie is glutathion nodig. De meest significante route van detoxificatie is methylatie van arseniet in de lever, en kan op deze manier de eliminatie bevorderen. Dit kan gemethyleerd worden tot MMA (monomethylarsonate) en uiteindelijk tot DMA (dimethylarsinate). De methylgroep is afkomstig van S-adenosylmethionine (SAM) en het enzym dat voor methylatie zorgt, is As3+ methyltransferase.

Menselijk metabolisme van arseen:

Oxidatieve methylatie: arsenite + SAM → MMA

Reductie: MMA + thiol → MMA

Oxidatieve methylatie: MMA + SAM → DMA

Reductie: MMA + thiol → DMA

Er zijn geen medicijnen tegen arsine. Chelatiemedicijnen zijn niet effectief en zijn ook niet aanbevolen. Wel kunnen de effecten van arsinevergiftiging behandeld worden. Zo kan er vocht worden toegediend om de nieren tegen beschadiging te beschermen. Bij ernstige vergiftiging kan bloedtransfusie en dialyse van het bloed nodig zijn om verdere schade aan de nieren te voorkomen.

Er zijn verschillende manieren van blootstelling mogelijk. Voor elk van deze mogelijkheden is een procedure voor bij noodgevallen die zelf uitgevoerd dienen te worden:

In alle gevallen dient zo snel mogelijk een arts te worden geraadpleegd.

"In geval van huidcontact:" De huid die in aanraking is gekomen met arseen rijkelijk afspoelen met water. Verwijder zo snel mogelijk de geïnfecteerde kleding.

"In geval van oogcontact:" Spoel de ogen minstens 30 minuten met water.

"In geval van inname:" Veel water drinken.

"In geval van inhalatie:" Verlaat het besmette gebied en ga naar het ziekenhuis.



</doc>
<doc id="292165" url="https://nl.wikipedia.org/wiki?curid=292165" title="Antonius Mathijsen">
Antonius Mathijsen

Antonius Mathijsen (Budel, 4 november 1805 – Hamont, 15 juni 1878) was een Nederlands militair geneeskundige die internationaal vermaard werd om de uitvinding van het gipsverband.

Antonius Mathijsen was de zoon van een chirurgijn. Hij doorliep de Latijnse school in Weert en studeerde daarna voor arts aan de Militair-Geneeskundige School in Utrecht. Vanaf 1828 deed Mathijsen dienst als Officier van gezondheid derde klasse bij het Nederlandse leger. In 1831 nam hij deel aan de Tiendaagse Veldtocht. In 1837 promoveerde hij in Gießen (Duitsland) in de genees-, heel- en vroedkunde. Als militair arts deed hij dienst in o.a. Utrecht, Zutphen, Venlo, Haarlem, 's-Hertogenbosch, Vlissingen en Breda.

Hij stierf in 1878 op 72-jarige leeftijd in de Belgische plaats Hamont.

In het militair hospitaal van Haarlem bedacht Mathijsen in 1851 dat een verband doordrenkt met gipspoeder en water binnen enkele minuten uithardt en zo een goede stabilisatie van de botbreuk bewerkstelligt. Hij publiceerde zijn vinding een jaar later: "Nieuwe wijze van aanwending van het gips-verband bij beenbreuken. Eene bijdrage tot de militaire chirurgie".

Tijdens zijn leven ontving Mathijsen vele internationale eerbewijzen voor zijn uitvinding. In eigen land werd hij onder andere benoemd tot ridder in de Orde van de Eikenkroon en ontving hij na pensionering per Koninklijk Besluit de rang van Luitenant-Kolonel (officier van gezondheid eerste klasse) en een speciaal pensioen.

In zowel Budel als Hamont zijn de sporen van Mathijsen nog zichtbaar. Hij kreeg een grafmonument naast de kerk in Hamont. Budel kent sinds 1946 het Dr. Antonius Mathijsen-monument.

Het Militair Hospitaal in Utrecht droeg lange tijd zijn naam: vanaf 1964 heette dat "Militair Hospitaal Dr. A. Mathijsen" (ook wel bekend als MHAM), totdat het in 1991 fuseerde met het Marinehospitaal van Overveen tot het Centraal Militair Hospitaal (CMH) in Utrecht.



</doc>
<doc id="292613" url="https://nl.wikipedia.org/wiki?curid=292613" title="Erytrosine">
Erytrosine

Erytrosine (ook wel: erytrosine B of tetrajodofluoresceïne) is een kers-roze synthetische jodiumbevattende rode kleurstof. De kleurstof wordt al jaren gebruikt, in 1964 en in 1969 is de veiligheid door de EU onderzocht. Deze kleurstof wordt door tandartsen ook gebruikt in plaqueverklikkende tabletten.
Als additief is het in de EU toegestaan onder E-nummer E127. De aanduiding bij de structuurformule "in zijn basische vorm" kan vreemd overkomen omdat dat de suggestie wekt dat het niet de vorm is waarin de stof standaard voorkomt. Met een omslagtraject van 0.0 tot 3.6 (geel naar rood) is de kers-roze kleur wel gekoppeld aan de basische vorm van deze stof.

Deze kleurstof is vermeld onder de volgende classificatiesystemen:

Het wordt gebruikt als voedselkleurstof, in drukinkten, als biologische kleurstof, bij het aantonen van tandplaque en als radiopaak medium.




</doc>
<doc id="292988" url="https://nl.wikipedia.org/wiki?curid=292988" title="Syndroom van Kallmann">
Syndroom van Kallmann

Het syndroom van Kallmann is een aangeboren afwijking waarbij er geen reukvermogen (anosmie) is en waarbij het lichaam niet op natuurlijke wijze in de puberteit komt. Het syndroom is genoemd naar een Duitse geneticus Franz Josef Kallmann, die het syndroom in 1944 als eerste ontdekte. De afwijking komt voor bij 1 op de 10.000 mannen en ongeveer 1 op de 70.000 vrouwen.

Het syndroom van Kallmann ontstaat al voor de geboorte, doordat een gedeelte van de hersenen dat wordt gebruikt om te kunnen ruiken niet wordt gevormd. Ook is er geen verbinding tussen de hypothalamus en hypofyse. Het gevolg daarvan is dat de hypofyse geen signalen van de hypothalamus ontvangt en er geen LH en FSH wordt afgescheiden. De gevolgen van het niet afscheiden van het LH is dat er geen geslachtshormonen worden geproduceerd, waardoor de puberteit uitblijft. Ook is er sprake van onvruchtbaarheid.

Het meest opvallende symptoom in de jonge jaren is het niet kunnen ruiken (Anosmie). Vaak is de smaak wel aanwezig, waardoor men wel kan proeven. Doordat de hormoonhuishouding niet in orde is, is er tijdens en na de periode dat de puberteit op zou moeten treden, een afwezigheid of vermindering van secundaire geslachtskenmerken.

Vaak wordt het syndroom van Kallmann ontdekt wanneer een jongen of een meisje niet in de puberteit komt. De diagnose wordt vastgesteld door een specialist in de endocrinologie.

Er werden reeds 4 genen gelokaliseerd die aanleiding kunnen geven tot het syndroom van Kallmann. Zo is er een recessieve afwijking op de korte arm van het X-chromosoom (Xp22.3) waar het KAL1 gen ligt. Bij vrouwen neemt het correcte X-chromosoom de taak over terwijl ze drager blijft, maar mannen hebben slechts 1 X-chromosoom zodat bij hen het syndroom tot uiting komt. Dit verklaart het verschil in incidentie tussen mannen en vrouwen. Een ander gen, KAL2, situeert zich op de korte arm van chromosoom 8 (8p12) en is dominant. Ook op de chromosomen 3 en 20 situeert men genen die aanleiding kunnen geven tot dit syndroom. Naar schatting 30% van de gevallen kunnen verklaard worden met bekende genetische afwijkingen.

Behandeling vindt plaats door toediening van geslachtshormonen. Bij mannen is dit testosteron, bij vrouwen is dit progesteron en oestrogeen. Ook is vruchtbaarheidstherapie mogelijk, door een complexe toediening van pulsatiel GnRH. Als dit niet aanslaat of als de hypofysefunctie niet intact is kunnen gonadotrofinen (LH + FSH) worden gegeven.



</doc>
<doc id="293079" url="https://nl.wikipedia.org/wiki?curid=293079" title="Farmacokinetiek">
Farmacokinetiek

Farmacokinetiek (vaak afgekort tot PK) is een begrip uit de farmacologie. Het beschrijft de lotgevallen van een stof die aan het lichaam wordt toegediend. In praktijk gaat het hierbij vaak om geneesmiddelen en hun metabolieten. Farmacokinetische processen worden in een aantal gebieden onderverdeeld: absorptie, distributie, metabolisme en excretie (ADME).


De volgende begrippen zijn relevant in de farmacokinetiek: 




</doc>
<doc id="293081" url="https://nl.wikipedia.org/wiki?curid=293081" title="Farmacodynamiek">
Farmacodynamiek

De farmacodynamiek (ook wel farmacodynamie) is een begrip uit de farmacologie. Het beschrijft de wijze waarop, en werkingsmechanismen waarmee de effecten van een toegediend geneesmiddel (of beter gezegd, het werkzame bestanddeel daarvan, het farmacon) aan het lichaam tot stand komen. Voorbeeld: waarom geeft atropine een stijging van de hartslagfrequentie, en geeft paracetamol een vermindering van pijnklachten? De resultante van de farmacokinetische en farmacodynamische processen, die zich gelijktijdig in het lichaam afspelen, bepalen uiteindelijk het farmacologisch profiel van een farmacon.

Aspecten binnen de farmacodynamiek:



</doc>
<doc id="293134" url="https://nl.wikipedia.org/wiki?curid=293134" title="Bedstede">
Bedstede

Een bedstede of bedstee is een in de wandbetimmering opgenomen slaapplaats in de vorm van een kast en afgesloten met deurtjes of een gordijn. Bedsteden werden tot aanvang 20e eeuw veel gebruikt, vooral op het platteland in boerderijen.

Een van de voordelen van een bedstede is dat hij in de woonkamer kan worden ingebouwd, terwijl hij overdag door de afgesloten deuren toch onzichtbaar is. Een aparte slaapkamer is daardoor overbodig. Een ander voordeel is dat een bedstede in de winter, doordat het een vrij kleine ruimte is (de kast is niet groter dan het bed zelf), door de lichaamswarmte van de slapers makkelijk opgewarmd kan worden. Hierdoor hoeft er niet gestookt te worden om toch redelijk geriefelijk te kunnen slapen. De deur wordt 's nachts niet afgesloten, maar op een kier gezet.



</doc>
<doc id="293193" url="https://nl.wikipedia.org/wiki?curid=293193" title="Pilocarpine">
Pilocarpine

Pilocarpine is een alkaloïde, afkomstig uit de bladeren van de planten behorende tot het geslacht van de Pilocarpus (familie Rutaceae). Pilocarpine behoort tot de groep van cholinergica of parasympathicomimetica.



</doc>
<doc id="293597" url="https://nl.wikipedia.org/wiki?curid=293597" title="Dekbed">
Dekbed

Een dekbed is een variant op een deken. Het houdt een slapende warm en vereenvoudigt het opmaken van een bed. Een donzen dekbed is gevuld met dons. Er zijn ook dekbedden die met een ander isolerend materiaal zijn gevuld.

Dekbedden waren halverwege de 18e eeuw al bekend in Duitsland, maar kennelijk veel minder in Engeland. De in Londen opgegroeide reisschrijver Thomas Nugent klaagt dat schoon stro op veel plaatsen in Duitsland, vooral in Westfalen, het gebruikelijke beddengoed is, maar schrijft dan:

Nugent omschrijft, bij gebrek aan betere bewoordingen, het dekbed dus als een soort tweede strozak (een voorloper van de matras) die op het lichaam gelegd wordt. Daarna haalt hij nog een Duitse anekdote aan over uit Frankrijk gevluchte hugenoten die menen bovenop elkaar te moeten slapen, omdat ze twee op elkaar liggende strozakken denken aan te treffen.

Veelvoorkomende types zijn:
Synthetische dekbedden worden zo ook gemaakt daar anders de synthetische vullingen in elkaar klitten tijdens het gebruik.
Deze soufflets worden geplaatst om het dons gelijkmatig over het hele dekbed te verdelen en zorgen voor een betere isolatie omdat er geen koude bruggen meer zijn.
In deze dekbedden zit meestal een vulling welke men zowel winter als zomer kan gebruiken, gebruikelijk 100% kwaliteitsdons.
Dik en isolerend voor de winter en tezamen licht en luchtig in de zomer.
Deze bekledingen worden meestal ook gebruikt voor wasbare vullingen.
Dit om gemakkelijkheidshalve het dekbed niet te moeten opschudden of omdat hier gebruik wordt gemaakt van zwaardere vullingen welke niet zouden blijven zitten in het kanalensysteem.
Deze dekbedden zijn veelal het zwaarste daar er gewerkt wordt met 4 lagen katoen en een bevestigingssysteem.
De reden om het dekbed in 2 te kunnen delen is ook omdat de gehele vulling veel te zwaar is om het hele jaar te gebruiken.

De tijk dient als omhulsel voor het dons. Deze moet donsdicht zijn, opdat het dons niet naar buiten kan door de tijk en er ook niets in het dekbed kan dringen (bijvoorbeeld huidschilfers of stofmijt). Ook moet de tijk luchtig zijn en vocht goed opnemen en afgeven. Katoen is het meest geschikte materiaal voor tijken. De dichtheid van de draden per cm² is belangrijk als het om dichtheid gaat.
Van zodra er aan al deze bovenstaande voorwaarden is voldaan kan men spreken over perkal.

Traditioneel is een dekbed gevuld met dons. Tussen het dons zit veel lucht, waardoor een donsdek licht en luchtig is, maar toch goed warmte vasthoudt. Een dekbed kan ook gevuld zijn met een ander isolerend materiaal zoals synthetisch materiaal, wol of katoen.

Voor de vulling worden vaak dons en veren van ganzen of eenden gebruikt. Hoe hoger het aandeel dons is binnen de vulling, des te hoger is is de vulkracht en derhalve het isolatievermogen. Als bijzonder dons is eiderdons, het dons van de eidereend vermeldenswaardig. Deze donssoort staat bekend om de hoge warmte-isolatie. Isolatievermogen en ventilatievermogen zijn bij eiderdons nog hoger dan bij ganzendons.

Voor de verschillende verhoudingen van dons en veren was er vroeger de RAL 092 A2 normering. Deze is vervangen door de DIN EN 12934-normering.

Een donzen dekbed moet minstens 60% dons bevatten, anders is het een veren dekbed. 

Ganzendons en ganzenveren zijn duurder dan eendendons en eendenveren. Dit omwille van hun kwaliteitsverschillen.
ganzen zijn groter dan eenden en hebben dus ook grotere dons en veren.
Door de grotere afmeting zorgen ze ook voor een beter isolatievermogen waardoor de kwaliteit verhoogt.

Daar men doorheen de bekleding van het dekbed niet kan uitmaken wat er effectief in zit is en blijft het belangrijk zich goed te informeren.

Om een dekbed kan een dekbedovertrek worden gedaan dat gemakkelijk te wassen is. Dekbedhoezen bestaan in verschillende kwaliteiten en in verschillende dessins. 

De kwaliteit van het dons en de wijze waarop met het dekbed omgegaan wordt, hebben invloed op de levensduur van het dons.
De vulling van een dekbed met een kwaliteitsgarantie en een juist onderhoud zal een leven lang meegaan. En zelfs langer.

Op een zonnige dag luchten en drogen in de buitenlucht is het beste voor een dekbed. Donzen dekbedden kunnen ook gewassen worden. Er dient dan veel water gebruikt te worden en goed gespoeld te worden. Drogen kan in de buitenlucht, wat echter veel tijd kost, of in de droogtrommel, net zo lang tot het dons geheel droog is.
Om een dekbed goed te reinigen wast men best vulling en bekleding apart.
Zo kan het, door de jaren verzamelde, vuil aan de binnenkant ook verwijderd worden.


</doc>
<doc id="293619" url="https://nl.wikipedia.org/wiki?curid=293619" title="Hartspier">
Hartspier

De hartspier is het gedeelte van het hart dat verantwoordelijk is voor de pompwerking. De wand van de hartspier is opgebouwd uit drie weefsellagen:

De pompwerking komt voort uit een gecoördineerde contractie (samentrekking) van de spiercellen in de hartwand. Tijdens deze contractie worden de hartkamers kleiner waardoor het bloed er uit wordt geperst. De hartkleppen voorkomen dat het bloed in de verkeerde richting stroomt. Deze fase wordt de systole genoemd. De daarop volgende fase van ontspanning (relaxatie) wordt diastole genoemd. De spiercellen worden langer en de hartkamers groter waardoor het bloed uit de boezems in de kamers stroomt. De hartspier zelf wordt voorzien van zuurstofrijk bloed door de kransslagaders. De bloedvaten die het zuurstofarme bloed uit de hartspier wegvoeren zijn de kransaders. 

Dit proces speelt zich bij een gezonde volwassene in rust ca. 60-70 keer per minuut af. Per hartslag wordt ongeveer 70 ml bloed (slagvolume) rondgepompt.


</doc>
<doc id="293889" url="https://nl.wikipedia.org/wiki?curid=293889" title="Amphia Ziekenhuis">
Amphia Ziekenhuis

Het Amphia Ziekenhuis is een ziekenhuis met vier vestigingen, waarvan twee in Breda, één in Oosterhout en één in Etten-Leur. Deze vestigingen zijn aan de Molengracht en de Langendijk in Breda, aan de Pasteurlaan in Oosterhout en aan het Trivium in Etten-Leur. Op termijn zal locatie Langendijk gesloten en locatie Molengracht uitgebreid worden. De locatie in Etten-Leur is een kleine locatie waar spreekuren van enkele specialismen plaatsvinden.

Het Amphia Ziekenhuis heeft een verzorgingsgebied van circa 400.000 mensen. Met 40.000 ziekenhuisopnames, 32.500 dagbehandelingen en 625.000 polikliniekbezoeken per jaar behoort Amphia tot de grootste algemene ziekenhuizen van Nederland.

Het Amphia Ziekenhuis is in 2001 ontstaan uit een fusie tussen het Bredase Sint Ignatiusziekenhuis, het Baronieziekenhuis en het Oosterhoutse Pasteurziekenhuis. Het Interconfessionele Baronieziekenhuis was op zijn beurt een fusie van het Diaconessenhuis en het Laurensziekenhuis, terwijl het Pasteurziekenhuis was ontstaan uit fusie van het Oosterhoutse St. Joseph Ziekenhuis en Dongemond St. Theresia Ziekenhuis te Raamsdonksveer.




</doc>
<doc id="294486" url="https://nl.wikipedia.org/wiki?curid=294486" title="Kleurweergave-index">
Kleurweergave-index

De kleurweergave index (Engels: CRI - "color rendering index") van een lichtbron is een index voor de kwaliteit van kleurweergave van door die lichtbron belichte objecten, vergeleken met de kleurweergave van dezelfde objecten belicht door een zwarte straler met dezelfde kleurtemperatuur als de te kwalificeren lichtbron. Voor de waarneming door het menselijk oog is hierbij ook de wijze van kleurenzien van belang. Een zwarte straler heeft per definitie een kleurweergave-index van 100. 

Vrijwel altijd worden voor de test acht standaardkleuren met matige verzadiging gebruikt. Dit wordt aangegeven met de code R. Zonder nadere aanduiding wordt aangenomen dat de standaardkleuren gebruikt zijn. De bepaling van de index gebeurde vroeger door een groot aantal menselijke waarnemers, maar kan tegenwoordig met kleurgevoelige sensoren en computers worden uitgevoerd. 

Het gele licht van lagedruknatriumlampen heeft een CRI van 0, dat van moderne witte tl-buis van 80 of 90, terwijl er hogedruk metaalhalidelampen zijn, die een kleurweergave-index van 90 hebben. De hoogste kleurweergave hebben gloeilampen. De CRI hiervan is vrijwel 100.

Van links naar rechts spectrale emissies van:

Lagedruknatriumlamp (CRI=0), Hogedruknatriumlamp (CRI=22), Fluorescentielamp (CRI=82), Metaalhalidelamp (CRI=85), Gloeilamp (CRI=100).

Duidelijk is te zien dat de lagedruklampen en fluorescentiematerialen meer naaldvormige spectra hebben, de hogedruklampen meer uitgesmeerde emissies. Ondanks hoge pieken in de spectrale emissie bij fuorescentielampen en metaalhalidelampen is toch een goede kleurweergave mogelijk. Dat heeft te maken met de spectrale gevoeligheid van de kegeltjes in het menselijk oog, die de kleurindruk bepalen. 

Hoe het menselijk oog, fotografisch materiaal en beeldchips kleuren waarnemen wordt bepaald door het soort dag- of kunstlicht dat gebruikt wordt, waarbij men kan bedenken dat menselijke hersenen een kleurenzweem als het ware kan wegfilteren. Vroeg in de ochtend bijvoorbeeld zal de kleur diep blauw beter en verzadigder overkomen dan tegen de zonsondergang wanneer er meer rood in het licht aanwezig is. Afhankelijk van het type kunstlicht komen kleuren minder verzadigd of grauw over. Een slager zal zijn vleeswaren graag fris rood presenteren. Tijdens het kopen van kleding gaan kopers soms naar buiten om te beoordelen hoe de kleur er in het daglicht uitziet, als niet voor de juiste lichtbron gekozen is. Wanneer kleuren bij het werken belangrijk zijn, bijvoorbeeld in een schildersatelier of een ontwerpstudio, is het van belang lichtbronnen te kiezen met een hoge kleurweergave-index die de kleuren van het werkstuk optimaal (neutraal) weergeven. 
Wetmatigheden van kleurweergave gelden niet alleen voor het menselijk oog maar ook voor fotografisch materiaal en beeldchips. Zonder correctie zullen voorwerpen verlicht door een tl-buis kleur 33 of een hogedruk kwik HPL N (veel gebruikt in een industriële omgeving) groen overkomen. Voorwerpen verlicht met hoge kleurtemperatuur ('koel' licht) (vooral in gebruik in warmere landen) zullen ongecorrigeerd een blauwzweem vertonen. De kleuren rood en geel worden onder deze lichtbron minder goed weergegeven.



</doc>
<doc id="295317" url="https://nl.wikipedia.org/wiki?curid=295317" title="Andries van Dantzig">
Andries van Dantzig

Andries van Dantzig (Gouda, 23 december 1920 - Amsterdam, 8 november 2005) was een Nederlands psychiater.

Van Dantzig, zoon van Eduard van Dantzig en Jacobina Nicolina Melles, werd geboren te Gouda, in een sociaaldemocratisch gezin. Zijn vader was joods en zijn moeder was christen. Zijn moeder was raadslid voor de SDAP en na de Tweede Wereldoorlog wethouder voor de PvdA te Gouda. Hij studeerde medicijnen aan de Universiteit van Amsterdam (UvA) waar hij zich ook specialiseerde in de psychiatrie. Van Dantzig promoveerde in 1972. Hij was hoofd van de psychiatrische polikliniek van de UvA. Daarnaast had hij vrijwel tot zijn dood een privépraktijk als psychiater. Hij zou in de jaren zestig de boeken van Hugo Brandt Corstius hebben laten verkopen toen deze een consult niet had betaald. Dit kwam Van Dantzig op een jarenlange vete te staan, waarin hij steevast "Van Poolse Havenstad" werd genoemd.

Van Dantzig was sinds 1959 psychiater, en vervulde daarnaast bestuursfuncties. Vrijwel tot aan zijn dood vestigde hij de aandacht op kindermishandeling en de geringe aandacht die de maatschappij heeft voor de gevolgen van geestelijke mishandeling. Op 10 december 2004 werd hem de "Clara Meijer-Wichmann Penning 2004" uitgereikt, die hem was toegekend door de Liga voor de Rechten van de Mens in samenwerking met J’accuse.

Van Dantzig werd tijdens de Tweede Wereldoorlog gearresteerd wegens verzetswerk en werd gevangen gehouden in concentratiekamp Neuengamme waar hij moest werken in een buitenkamp bij Husum-Schwesing. Op 22 april 2005 nam hij het eerste exemplaar in ontvangst van een boek over Nederlanders in dit kamp.

Op de nacht van 11 augustus 2002 was Van Dantzig te gast bij het RVU radio praatprogramma "Simek 's nachts", waarbij onder andere aan bod kwam het wel of niet uiten van persoonlijke gevoelens, de rol van de therapeut bij het slagen of falen van een therapie en zijn verblijf in een concentratiekamp.

Kort voor zijn overlijden, op 14 juni 2005, nam hij deel aan het programma "God bestaat niet" van de RVU waarin hij voor zijn atheïstische levensovertuiging uitkwam.

Hij overleed op 84-jarige leeftijd aan de gevolgen van een hersenbloeding.



</doc>
<doc id="296142" url="https://nl.wikipedia.org/wiki?curid=296142" title="Diabetische retinopathie">
Diabetische retinopathie

Diabetische retinopathie, afgekort DRP, of retinitis diabetica is de benaming voor oogklachten die worden veroorzaakt door (slecht behandelde) suikerziekte. De naam valt uiteen in drie delen: "diabetes" is de officiële naam voor suikerziekte, "retino" slaat op netvlies en "pathie" is ziekte. Diabetische retinopathie varieert in ernst, maar kan leiden tot blindheid.

Er zijn verschillende vormen van diabetische retinopathie:

Zeer ernstige NP-DRP (niet-proliferatieve diabetische retinopathie) wordt gekenmerkt door:

IRMA = intraretinal microvascular abnormalities, verwijde capillairen die microshunts vormen bij ischemie van delen van de retina

Retinopathie kan behandeld worden met laser. Hierbij worden de nieuw gevormde bloedvaten dichtgebrand of worden alleen de extra kwetsbare vaten behandeld.

Bij bloedingen in het glasvocht die meestal veroorzaakt zijn door abnormale bloedvaten, kan een behandeling met koude (cryotherapie) helpen om de bloedingen in het glasvocht te laten verdwijnen. Ook kan er een vitrectomie uitgevoerd worden, wat het verwijdering van glasvocht inhoudt.

Ondanks dat deze complicaties ook kunnen optreden wanneer de diabetes optimaal wordt behandeld, is het van groot belang de diabetesbehandeling regelmatig te evalueren. Daarnaast vindt bij veel mensen met diabetes elk jaar een onderzoek naar de ogen plaats, om eventuele problemen vroegtijdig op te sporen. Dit onderzoek kan plaatsvinden door de oogarts of de optometrist, of door een digitale netvliescamera, waarbij de foto's op afstand beoordeeld worden door een oogarts. Hiermee kan de vroeger veel voorkomende blindheid vaak worden voorkomen.


</doc>
<doc id="296144" url="https://nl.wikipedia.org/wiki?curid=296144" title="Maculadegeneratie">
Maculadegeneratie

Maculadegeneratie is een oogaandoening waarbij gezichtsscherpte afneemt ten gevolge van het afsterven van kegeltjes in de gele vlek (macula lutea) in het centrale gedeelte van het netvlies. Het perifere gezichtsveld blijft wel bestaan: patiënten worden dus niet volledig blind.

Maculadegeneratie komt voor in juveniele vorm en op oudere leeftijd. Juveniele vormen zijn erfelijk en treden in vroege levensjaren op maar zijn zeldzaam: ziekte van Stargardt, de ziekte van Best, kegeldystrofie en kegel-staafdystrofie.

Leeftijdsgebonden maculadegeneratie (LMD) ontstaat meestal niet voor het 50e levensjaar. In Europa heeft naar schatting 2,3% van de personen ouder dan 65 jaar een vorm van LMD. LMD bestaat in een "droge" en een "natte" vorm. De eerste symptomen van de "droge" zijn, minder goed contrastzien, kleuren niet goed kunnen onderscheiden en achteruitgang van het gezichtsvermogen in het algemeen. De patiënt merkt soms dat bij het lezen stukken van woorden ontbreken. De aandoening wordt langzaam erger en leidt na 10-15 jaar tot slechtziendheid. Bij de "natte" variant is naast het afsterven van de kegeltjes, ook sprake van de groei van kleine bloedvaten onder het netvlies. De vorming van de bloedvaten wordt (mede) veroorzaakt door het lichaamseigen eiwit VEGF. De eerste symptomen zijn vervormingen van het beeld; tekst lijkt te golven, rechte lijnen lijken krom en een verminderd gezichtsvermogen. De "natte" vorm verloopt sneller en leidt in weken tot maximaal 2 jaar tot slechtziendheid.

De belangrijkste risicofactoren voor het ontstaan van deze aandoening zijn roken en een hogere leeftijd. Atherosclerose en een onvolwaardige voeding met tekorten aan vitamines, mineralen en antioxidanten dragen waarschijnlijk ook bij tot het ontstaan van de aandoening. Ook langdurig en regelmatig gebruik van aspirine verhoogt de kans op leeftijdsgebonden maculadegeneratie.

De behandeling beperkt zich met name tot die van de "natte" vorm.

De 3 hieronder genoemde geneesmiddelen remmen de werking van VEGF, en zijn dus alleen effectief bij behandeling van de "natte" vorm. Ze worden intravitreaal, rechtstreeks in het glasachtig lichaam van de oogbol gespoten.

De FDA concludeert dat er onvoldoende bewijs is om de voedingsstoffen luteïne en zeaxanthine aan te bevelen ter behandeling van maculadegeneratie.

In een Cochrane review (een meta-analyse van de gerespecteerde Cochrane Collaboration) werden de klinische onderzoeken met antioxidanten en mineralen geanalyseerd met als conclusie dat zij maculadegeneratie niet kunnen voorkomen. Sindsdien zijn er ook onderzoeken gepubliceerd die wel een positief effect vonden.

Carotenoïden (natuurlijke pigmenten) komen in hoge concentraties voor in de macula en spelen een belangrijke rol in de functie ervan. Rijke voedingsbronnen zijn groene groenten als spinazie, andijvie, boerenkool en broccoli, maar de stoffen zijn in geconcentreerde vorm ook als voedingssupplement verkrijgbaar. Carotenoïden zijn meestal antioxidanten. De werkzaamheid in de vorm van een voedingssupplement bij maculadegeneratie is omstreden, zoals uit het bovenstaande blijkt.

Ondanks de ontdekking van genetische factoren die bijdragen aan maculadegeneratie, heeft dit nog niet geresulteerd in nieuwe behandelmethodes.



</doc>
<doc id="296639" url="https://nl.wikipedia.org/wiki?curid=296639" title="Groeischijf">
Groeischijf

De groeischijf (epifysairschijf) is de plaats waar pijpbeenderen (de beenderen van boven- en onderarm, sleutelbeen, dijbeen en onderbeen) van zoogdieren zoals de mens langer worden. Een bot van arm of been bestaat uit één diafyse, twee metafysen en twee epifysen. De diafyse is het middenstuk, dat aan beide uiteinden geflankeerd wordt door een metafyse. Bovenop iedere metafyse ligt de epifysairschijf, die soms ook "epifyse" wordt genoemd. Bij nog niet volgroeide mensen scheidt de groeischijf, die uit niet-verkalkt kraakbeen bestaat, de metafysen van de epifysen. Hier vormt zich nieuw bot waardoor het bot als geheel langer wordt.

Beschadiging van de groeischijf leidt tot korter blijven van het bot. Is het individu uitgegroeid dan verbeent ook de groeischijf.

Voor de volgorde waarin de groeischijven verdwijnen ('zich sluiten') bestaat een min of meer vaste volgorde en dit gebeurt tot op zekere hoogte op een voorspelbare leeftijd (de puberteit). Aan de hand van röntgenfoto's van bepaalde botten, of aan skeletten van nog niet volgroeide individuen kan dan ook vrij nauwkeurig de leeftijd worden bepaald, tot een jaar of 21 bij mensen.

Tijdens de puberteit worden er geslachtshormonen gemaakt (testosteron en oestrogeen). Die stimuleren de afgifte van het groeihormoon. Het groeihormoon stimuleert de groei van weefsel (vooral botweefsel), opname aminozuren, aanmaken van eiwitten en afbreken van vetten. Door het geslachthormoon krijg je een groeispurt. Na de puberteit zorgt het geslachtshormoon er weer voor dat de groei stop wordt gezet. Dit gebeurt door de sluiting van de epifysairschijven.

Bij ontbreken of abnormale ontwikkeling van de groeischijven ontstaat een vorm van dwerggroei waarbij de romp vrijwel normaal is maar de armen en benen korter blijven, bijvoorbeeld de achondroplasie.


</doc>
<doc id="296662" url="https://nl.wikipedia.org/wiki?curid=296662" title="Achondroplasie">
Achondroplasie

Achondroplasie (ook wel "dwerggroei") is een erfelijke aandoening waarbij de vorming van kraakbeen in de lange pijpbeenderen gestoord is, waardoor zich geen normale groeischijf ontwikkelt.

Bij mensen leidt dit tot een karakteristieke vorm van dwerggroei, waarbij de persoon klein blijft, met een normale rompgrootte maar met zeer korte en gedrongen ledematen. De bereikte lichaamslengte is gemiddeld ongeveer 1,20 m, met uitschieters zowel naar boven als naar beneden. De schedel heeft vaak ook een minder opvallende maar wel karakteristieke vorm en de wervelkolom kan een versterkte lordose en/of kyfose ontwikkelen waardoor soms op latere leeftijd wervelkanaalstenose optreedt. Patiënten hebben vaker last van een waterhoofd en van oorinfecties dan gemiddeld door anatomische verschillen ten opzichte van niet aangedane mensen.

De plaats van het genetisch defect is inmiddels gelokaliseerd: de aandoening is het gevolg van een mutatie in het gen voor de fibroblasten-groeifactorreceptor 3 (FGFR3). 99% van de gevallen wordt verklaard door in totaal twee verschillende mutaties, waarvan er één 98% en één 2% van het totaal uitmaakt. Er zijn een paar verwante aandoeningen die ook worden veroorzaakt door een defect in het FGFR3-gen, "hypochondroplasie" en "thanatofore dysplasie".

De aandoening is autosomaal dominant erfelijk, wat betekent dat kinderen van een patiënt de helft kans hebben zelf te zijn aangedaan. Het hebben van twee aangedane genen is al voor de geboorte of zeer kort erna dodelijk; de kans hierop zou gezien de zeldzaamheid van de ziekte (ca. 1 per 20.000 à 40.000 geboorten) niet groot zijn ware het niet dat mensen met deze aandoening vrij vaak met iemand trouwen die dezelfde aandoening heeft. In een dergelijk geval is er bij iedere zwangerschap 25 procent kans op een normaal kind, 50% op een kind met de afwijking, en 25% kans op een vroegtijdige miskraam doordat de foetus beide genen heeft geërfd, boven op de normale, bij iedereen geldende kans op een miskraam. Zelfs wanneer een van de ouders normaal is, is de kans op een kind met de afwijking nog steeds 50% (tegen een 50% kans op een normaal kind).

De gevolgen, behalve de voor de hand liggende kleine gestalte, van het op deze manier zeer herkenbaar zijn op de psyche zijn groot. Deze mensen vinden het meestal vervelend tot zeer vervelend om als 'dwerg' te worden aangeduid. 'Kleine mensen' heeft momenteel de voorkeur maar slaat op meer categorieën; 'achondroplast' is de medische term als specifiek deze groep wordt bedoeld, en 'mensen met achondroplasie' klinkt dan in de oren van velen nog weer wat vriendelijker.

Oorzakelijke behandeling is niet mogelijk. Ledematenverlengende operaties zijn mogelijk maar het resultaat qua absolute toename van de lengte is beperkt en is doorgaans aanzienlijk en langdurig pijnlijk. Toch zijn sommigen bereid zich voor 5 à 10 cm meer lengte aan een dergelijke behandeling te onderwerpen, niet alleen vanwege cosmetische overwegingen, maar ook omdat een relatief geringe lengtetoename het dagelijks functioneren makkelijker kan maken.

Het is soms mogelijk de aandoening voor de geboorte op te sporen door controle van de foetus door middel van een echo-onderzoek, waarna de aanstaande ouders zouden kunnen besluiten tot een abortus provocatus. Dit is een belangrijk ethisch probleem. Aangedane individuen hebben een normale verstandelijke ontwikkeling en een normale levensverwachting. Het lijden dat achondroplasie met zich mee kan brengen wordt eerder veroorzaakt door het 'anders zijn dan anderen', dan door de aandoening of complicaties van de aandoening zelf. Er zijn dus naast voorstanders ook felle tegenstanders.

In veel mythen en oude verhalen - en moderne varianten daarop, bijvoorbeeld in de fictie van Tolkien en Terry Pratchett - spelen vaak dwergen een rol. Bij deze karakters is vaak de kleine en robuuste gestalte van achondroplasie herkenbaar. In de film worden voor speciale effecten vaak acteurs met achondroplasie ingezet, met name in sprookjes en fantasy-films (b.v. Willow, Sjakie en de chocoladefabriek, Time Bandits). Ook krijgen ze vaak rollen omwille van het komisch effect, bijvoorbeeld in Austin Powers. In het door Arthur Japin geschreven boek 'De grote wereld' wordt het leven van een klein mens aan het begin van de 20e eeuw beschreven.

Beelden van dwergen waren al in de Romeinse tijd geliefd. De Romeinen beelden dwergen af met overdreven grote geslachtsorganen. In gekuiste vorm komen beelden van dwergen in de renaissance weer terug in het repertoire van de tuinbeelden. Een van de oudste exemplaren is in de Boboli-tuinen in Florence te vinden. In Duitsland vinden we portretten van dwergen terug in de Residentie van Würzburg, waar burgers, leveranciers en niet-adellijke personen aan het hof zoals muzikanten, als dwergen zijn afgebeeld, en Salzburg. De feodale en absolute heersers vermaakten zich met het beeld van hun machteloze onderdanen als dwerg. De Salzburgse tuinbeelden staan model voor de latere tuindwergen van de 19e-eeuwse burgerlijke cultuur. Pas in de 20e eeuw gingen alle tuindwergjes en tuinkabouters op Disney-figuurtjes lijken.

Ook bij diersoorten komt achondroplasie voor. Bij de hond zijn er diverse rassen waarbij de afwijking onderdeel is geworden van de rasstandaard. Het bekendste voorbeeld is de teckel. Ook bij de kat is er een achondroplastische dwergvorm bekend, de munchkin. Hierbij is sprake, net zoals bij de mens, van een autosomaal dominante overerving. Bij deze mutatie is er een homozygote letaliteit vastgesteld.


</doc>
<doc id="296947" url="https://nl.wikipedia.org/wiki?curid=296947" title="Opperarmbeen">
Opperarmbeen

Het opperarmbeen wordt in de anatomie humerus genoemd.
Het opperarmbeen heeft een lang lichaam, het "corpus humeri" en twee knotsvormige uiteinden. Als men het opperarmbeen beschrijft, beschrijft men afzonderlijk het "proximale" uiteinde, bij de bovenarm is dit het uiteinde aan de schouder, en het "distale" uiteinde, dit is het uiteinde aan de elleboog.

Het uiteinde aan de schouder, of "proximale" uiteinde bestaat uit een kop, de anatomische nek, het groot en klein tuberkel en de schacht tussen beide tuberkels.


De opperarmbeenkop is een halve bol die met kraakbeen bedekt is. Deze zit vast aan het schouderblad (scapula) met een synoviaal gewricht. De kop ligt in een kleinere komvormige uitsparing aan de laterale schouderbladzijde. De aldus gevormde gewrichtskom wordt cavitas glenoides genoemd. Deze structuur laat veel bewegingsmogelijkheid toe. De bewegingen zijn abductie, adductie, elevatie, endorotatie en exorotatie.

De beide tuberkels vormen aanhechtingsplaatsen voor de vier spieren die deel uitmaken van de rotatorenmanchet (eng: rotator cuff). Deze spieren stabiliseren het glenohumerale schoudergewricht (de verbinding tussen cavitas glenoides en opperarmbeen).

Deze richel ligt aan de laterale zijde van het opperarmbeen en bevat zowel aan het bovengedeelte als aan de achterzijde een ruwe verdikking waaraan enkele spierpezen kunnen aanhechten. Functioneel worden drie delen onderscheiden:

Deze richel is kleiner dan het tuberculum majus en ligt aan de voorzijde van het opperarmbeen. Aan dit tuberkel hecht de musculus subscapularis aan.

Tussen beide tuberkels bevindt zich een schacht, de sulcus intertubercularis. Deze schacht verloopt verder naar distaal tot waar het bovenste derde deel van het opperarmbeen overgaat in het middelste derde deel. De pees van de lange kop (caput longum) van de musculus biceps brachii verloopt doorheen deze groeve. Daarnaast bieden zowel de bodem als de laterale en mediale wanden van deze groeve aanhechtingspunten voor volgende spieren:

De laterale wand van de sulcus intertubercularis is continu met de tuberositas deltoidica. Deze knobbel bevindt zich ongeveer halverwege het opperarmbeen aan de laterale zijde. Op deze plaats hecht de musculus deltoides aan de humerus. Mediaal hiervan is een dunne ruwe rand die de aanhechting verzorgt van de musculus coracobrachialis.


</doc>
<doc id="296966" url="https://nl.wikipedia.org/wiki?curid=296966" title="Mildredhuis">
Mildredhuis

Het Mildredhuis of voluit het Mildred-Rutgershuis is een abortuskliniek gevestigd in Arnhem. De doelstelling en missie van de stichting is het verlenen van kwalitatief goede hulp bij ongewenste zwangerschap.

Dit houdt in het counselen van vrouwen (en hun partner) ten aanzien van het al dan niet gewenst zijn van een zwangerschap. Als de vrouw weloverwogen besloten heeft deze zwangerschap te willen afbreken en de duur van de zwangerschap valt binnen de grenzen die in het Mildredhuis van toepassing zijn, dan wordt deze zwangerschap afgebroken. Daarnaast behoort het geven van advies bij problemen op het gebied van anticonceptie integraal bij de hulpverlening. Men werkt vanuit de visie van vrouwengezondheidszorg en streeft emanciperende hulpverlening na.

In 1971 is het Mildredhuis geopend. Het hiervoor benodigde geld is ingezameld bij een televisieactie van de socialistische omroep VARA. De actie is georganiseerd door de Stichting Medisch Verantwoorde Zwangerschapsonderbreking (Stimezo). In die tijd was het ondergaan en uitvoeren van een abortus illegaal, maar werd gedoogd als men zich hield aan bepaalde kwaliteitseisen. In 1981 is de Wet afbreking zwangerschap aangenomen.



</doc>
<doc id="297474" url="https://nl.wikipedia.org/wiki?curid=297474" title="Amber (kleur)">
Amber (kleur)

Amber is een oranje-gele kleur die haar naam te danken heeft aan de kleur van barnsteen. Barnsteen heet in het Engels "amber". De naam wordt onder meer gebruikt voor biersoorten die amberkleurig zijn.

De middelste lamp van een verkeerslicht heet officieel geel, in de volksmond oranje en in het Engels amber. Het laatste komt men ook vaak tegen in vertalingen uit het Engels. De in de twintigste eeuw veel gebruikte VT220-terminals hadden amberkleurige letters op zwart scherm. Ook deze benaming is door vertaling ontstaan.


</doc>
<doc id="297557" url="https://nl.wikipedia.org/wiki?curid=297557" title="Temporale kwab">
Temporale kwab

De temporale kwabben of lobi temporales (enkelvoud: "lobus temporalis") zijn een deel van de hersenen. Ze behoren tot het telencephalon en zijn gelegen aan beide zijkanten, ongeveer boven de oren. De temporale kwabben bevatten onder andere de hippocampi en de amygdalae.

De hippocampus en de amygdala zijn gelegen in het mediale (naar binnen gelegen) deel, dat ook wel de mediotemporale cortex wordt genoemd. In het mediale deel van de temporale kwab liggen (van boven naar onder) twee windingen of gyri: de gyrus parahippocampalis, door de sulcus rhinicus en de sulcus collateralis gescheiden van de gyrus fusiformis. De gyrus fusiformis wordt vervolgens weer begrensd door de sulcus occipitotemporalis.
Het laterale (aan de buitenkant gelegen) deel kan (wederom van boven naar onder, gerekend vanaf de fissura lateralis (groeve van Sylvius) worden onderverdeeld in drie windingen: de gyrus temporalis superior (bovenste slaapwinding, locatie van Brodmanngebied 22), de gyrus temporalis medius (middelste slaapwinding, locatie van Brodmanngebied 21) en de gyrus temporalis inferior (onderste slaapwinding, locatie van Brodmanngebied 20). Het achterste deel van de gyrus temporalis superior van de linkergrotehersenhelft wordt ook wel het centrum van Wernicke genoemd. Deze drie windingen worden gescheiden door respectievelijk de sulcus temporalis superior en de sulcus temporalis inferior. Het meest naar voren gelegen deel wordt de polus temporalis of slaappool genoemd. De auditieve cortex of gehoorschors ligt in het bovenste deel van de temporale kwab in de groeve van Sylvius.

De laterale (aan de buitenkant gelegen) temporale kwabben bestaan (van voor naar achter) uit de primaire auditieve schors, de secundaire auditieve schors en de secundaire visuele schors. De temporale kwabben zijn betrokken bij het gehoor, het verbale geheugen en de taalfuncties, en ook bij visuele herkenning. Hier volgt een korte samenvatting.
Laesies van de temporale kwab gaan vaak gepaard met verschillende vormen van agnosie en anomie: het onvermogen objecten te herkennen en/of te benoemen. Volgens onderzoekers als H. Damasio e.a. zouden laesies van specifieke gebieden hier gepaard gaan met categorie-specifieke functionele defecten zoals het niet kunnen herkennen of benoemen van personen, dieren of gereedschappen (zie ook hieronder bij taal). Stoornissen in het herkennen van gezichten (prosopagnosie) lijken verband te houden met specifieke gebieden (zoals de gyrus fusiformis) in de temporale kwab van de rechtergrotehersenhelft.
De mediotemporale schors met hippocampus is verantwoordelijk voor de tijdelijke (voorlopige) opslag van nieuwe kennis van feiten en gebeurtenissen, ook wel aangeduid als declaratief geheugen of expliciet geheugen. Waarschijnlijk is de opslag van deze kennis in het langetermijngeheugen niet beperkt tot de temporale kwab, maar kan het ook plaatsvinden in verder weg gelegen gebieden in de hersenschors.
De cortex temporalis inferior vormt het eindpunt van de zogeheten ventrale route van het visuele systeem (zie afbeelding hiernaast). Deze is vooral verantwoordelijk voor de verwerking van kennis van objecten (‘wat-route’). Aangenomen wordt dat vroegere (dit wil zeggen dichter bij de visuele schors gelegen) stations in deze route betrokken zijn bij verwerking van elementaire visuele kenmerken (zoals: kleur, vorm), en latere stations bij verwerking van meer abstracte of betekenisvolle kenmerken (zoals: begrippen/categorieën) van waargenomen objecten. Neuronen in dit gebied reageren vooral op driedimensionale objecten.
De temporale kwab van de linkerhersenhelft speelt ook een rol bij taalverwerking. Beschadigingen in de gyrus temporalis superior (gebied 22 van Brodmann) gaan vaak gepaard met syntactische afasie: stoornissen in het begrijpen van grammatica van zinnen. Mogelijk fungeren deze gebieden als opslagplaats van linguïstisch-syntactische informatie. Daarentegen zou de cortex temporalis inferior (o.a. gebied 20) meer betrokken zijn bij de opslag c.q. verwerking van meer concreet-inhoudelijke begrippen.

Volgens de Canadese neuroloog Michael Persinger wordt ons geloof in onze hersenen bepaald in de temporale kwab. Stimulatie van de temporale kwab zou kunnen leiden tot visioenen. Hij heeft dat middels een helm met stroomdraadjes aangetoond.



</doc>
<doc id="298469" url="https://nl.wikipedia.org/wiki?curid=298469" title="Opticien">
Opticien

Een opticien is iemand die gespecialiseerd is in het aanmeten van en adviseren over brillen, contactlenzen en andere 'correctieve optica'. De opticien is vooral werkzaam binnen de detailhandel.

De voornaamste taak van een opticien binnen een brillenzaak is het meten van de refractiefouten (of gebrek eraan) van iemands ogen. Het refractioneren (opmeten van de oogfout) gebeurt meestal met behulp van een letterkaart. Een refractiefout kan dan worden verholpen met een bril of contactlenzen zodat iemand weer scherp kan zien. Afhankelijk van de optiekwinkel zal de opticien ook de glazen in een door een klant gekozen brilmontuur inslijpen. Ook optische bijartikelen zoals loepen, verrekijkers, telescopen, microscopen en niet-optische artikelen zoals barometers zijn vaak bij de opticien te verkrijgen. 

Naast het opmeten van de oogfout bestaan de taken van een opticien ook uit advies en verkoop van monturen en brillenglazen en het repareren van beschadigde monturen. Ook klanten instrueren in het gebruik van contactlenzen, evenals het controleren of het oog goed reageert op de contactlenzen behoren tot de werkzaamheden.



Opticiens werken zelfstandig of ook wel in ketenverband. Hierbij zijn er dan variaties van franchiseformules of echt filiaalhouderschap mogelijk. In Nederland zijn er steeds meer opticienketens aanwezig met vele vestigingen door het gehele land. Soms is hier ook sprake van internationaal opererende bedrijven. Bekende grote ketens zijn Hans Anders, Pearle en Specsavers.


</doc>
<doc id="298822" url="https://nl.wikipedia.org/wiki?curid=298822" title="Roger Sperry">
Roger Sperry

Roger Wolcott Sperry (Hartford, 20 augustus 1913 – Pasadena, 17 april 1994) was een Amerikaans neuropsycholoog. In 1981 won hij de Nobelprijs voor de Fysiologie of Geneeskunde voor zijn "split-brain" onderzoek. Hij deelde de prijs met David Hubel en Torsten Wiesel, die de prijs voor een ander onderzoek kregen.

Sperry werd geboren in Hartford (Connecticut) als zoon van de bankier Francis Bushnell Sperry en Florence Kraemer Sperry. Toen hij elf was overleed zijn vader. Sperry volgde Oberlin College waar hij in 1935 een graad in Engels haalde. Hij besloot op Oberlin te blijven en haalde er in 1937 zijn masters diploma in psychologie. In 1941 haalde hij zijn Ph.D. aan de Universiteit van Chicago. Sperry deed vervolgens post-doctoraal onderzoek bij Karl Lashley aan Harvard-universiteit. Hij bekleedde academische posities aan zowel de Harvard-universiteit als de Universiteit van Chicago. In 1954 werd hij benoemd tot Hixon professor in de psychobiologie aan het California Institute of Technology (CalTech) te Pasadena, waar hij aanbleef tot aan zijn pensionering in 1984.

Volgens Paul Weiss, de hoogleraar in Chicago bij wie Sperry studeerde, bestond het neurale netwerk dat zintuigen en spieren met de hersenen verbindt, uit een hoeveelheid lukraak met elkaar verbonden zenuwen die grotendeels uitwisselbaar waren en geen specifieke functie hadden. Sperry toonde in zijn eerste experimenten aan dat dit niet juist was; circuits in de hersenen ontwikkelen zich vroeg en liggen vervolgens min of meer vast. 

Sperry's naam is vooral verbonden aan het zogenaamde split-brainonderzoek, het onderzoek naar het functioneren van de twee hersenhelften. Beide hersenhelften zijn onderling verbonden door de hersenbalk ("corpus callosum"), een witte vezelmassa die verantwoordelijk is voor de communicatie tussen de twee helften. Bij het onderzoek, waarvoor hij later de Nobelprijs ontving, onderzocht Sperry samen met Ronald Myers epilepsiepatiënten bij wie, om nieuwe aanvallen te voorkomen, de hersenbalk was doorgesneden. Na de operatie waren er nog slechts zeer beperkte verbindingen tussen de beide hersenhelften. Sperry en zijn collega's lieten de patiënten taken uitvoeren waarvan bekend is dat ze door een specifieke hersenhelft worden uitgevoerd. Zij toonden aan dat de twee hersenhelften wat leren en onthouden betreft een eigen bewustzijn hadden en dat de linkerhelft vooral als functies heeft: abstract denken en logische analyse, taalgebruik en besturing van het zenuwstelsel, en de rechterhelft voornamelijk patroon- en ruimtelijkheidherkenning, concreet denken, geluidsinterpretatie en muziek.

Sperry trouwde in 1949 met Norma Gay Deupree. Het paar had een zoon, Glenn Michael, en een dochter, Janet Hope. Naast de Nobelprijs in 1981 werd Sperry ook onderscheiden met de Lasker Award (1979), de Wolfprijs in de Geneeskunde (1979) en de National Medal of Science (1989).



</doc>
<doc id="299005" url="https://nl.wikipedia.org/wiki?curid=299005" title="Biopsie">
Biopsie

Een biopsie is een medische handeling waarbij een stukje weefsel uit het lichaam verwijderd wordt om onderzocht te worden, veelal door de patholoog, met de bedoeling een diagnose te stellen. Het weggenomen weefsel heet een biopt.

Een biopsie stelt de onderzoeker in staat om kwaadaardige weefsels te onderscheiden van goedaardige tumoren, of de aanwezigheid van bepaalde bacteriën aan te tonen. Bekend zijn de biopten uit de borstklier waarbij nog een onderscheid gemaakt wordt tussen micro- en macrobiopten. Ook open biopsieën, waarbij een sneetje wordt gemaakt en onder direct zicht een beetje weefsel wordt weggenomen komen voor. Uit de huid worden vaak stansbiopten genomen: een proefstukje van enkele millimeters doorsnee. Ook kunnen shavebiopten en excisie-biopten worden genomen. Bij gastroscopie worden soms maagbiopten genomen met een kleine haptang.

Microbiopsiën worden genomen met een fijne naald; macrobiopsieën worden uitgevoerd met een "shooting needle" waarbij de naald onder echografische of andere technische begeleiding in de te onderzoeken tumor "geschoten" wordt. Het succes hiervan is niet altijd optimaal.


</doc>
<doc id="299251" url="https://nl.wikipedia.org/wiki?curid=299251" title="Kietelen">
Kietelen

Kietelen of kittelen is het prikkelen van gevoelige stukken huid bij anderen door middel van licht aanraken. De kleine hersenen reageren fel op deze onverwachte impulsen. Een persoon die gekieteld wordt maakt onwillekeurige bewegingen en moet hard lachen, tenzij hij ertegen kan (de (on)gevoeligheid hiervoor verschilt sterk van persoon tot persoon). Als men zichzelf probeert te kietelen lukt dat gewoonlijk niet: de grote hersenen hebben het signaal al doorgegeven aan de kleine, die de prikkel verwachten. Proeven met robotgestuurde armen hebben dit bevestigd. Bij schizofrenie kan men zichzelf wel verrassen als men zichzelf kietelt.

Het kietelen komt veel voor tussen ouders en kinderen, of tussen kinderen onderling. Het heeft te maken met een onschuldige manier van onderworpenheid van het kind aan de ouders; het feit dat het kind erdoor gaat lachen staat ervoor garant dat het dit ook leuk vindt. Vaak blijven ouders hun kinderen jarenlang kietelen, tot in de vroege tienerjaren.

Kinderen, meestal broers en zusters, kietelen elkaar vaak als alternatief voor geweld, om zich te verdedigen of om te voorkomen dat de ander iets doet.

Kietelen is ook in veel seksuele relaties een frequent verschijnsel, als vorm van voorspel. Sommigen hebben er een fetisj voor wat kietelfetisjisme wordt genoemd.

Dit heeft als nadeel dat lang niet iedereen er zoveel onder zal lijden dat het een marteling wordt, maar is een goedkope en relatief subtiele manier om iemand te martelen. Het slachtoffer wordt vastgebonden, bij zijn voeten nog eens extra gekneveld en vervolgens lange tijd gekieteld. Dit kwam veelvuldig voor bij de Romeinen, die een geit de voetzolen van het slachtoffer lieten likken. Omdat een geitentong zeer ruw is werden de voetzolen opengescheurd, wat uiteindelijk veel pijnlijker was dan het kietelen zelf. In latere tijden werd deze manier van martelen vooral gebruikt als vorm van vernedering, zoals de schandpaal: iedere passant kon de vastgebonden veroordeelde kietelen.

Een bepaald type zacht kietelen (het veer-type) kan worden opgewekt door kruipende dieren en insecten, zoals spinnen, muggen of schorpioenen. Men denkt dat dit vanwege dit effect is geëvolueerd in veel dieren. Van een ander type kietelen, gargalesis, dat door hard herhaald drukken wordt opgewekt, denkt men dat dit alleen voorkomt bij mensen en andere primaten. Er zijn echter aanwijzingen dat ook ratten zo kunnen worden gekieteld.


</doc>
<doc id="299360" url="https://nl.wikipedia.org/wiki?curid=299360" title="Geneesmiddelonderzoek">
Geneesmiddelonderzoek

Geneesmiddelonderzoek kan over het algemeen omschreven worden als een wetenschappelijke activiteit, die binnen bedrijven wordt beoefend met het doel een geneesmiddel als commercieel product op de markt te brengen.

Wat betreft de reguliere medicijnen, is geneesmiddelonderzoek meestal een kostbare, tijdrovende en arbeidsintensieve bezigheid. Het ontwikkelen van één geneesmiddel kan meer dan 10 jaar en honderden miljoenen euro kosten. Daar staat noodzakelijkerwijs tegenover, dat een geneesmiddel zeer winstgevend kan zijn, wanneer het eenmaal op de markt is. Sommige farmacieconcerns, zoals Pfizer, behoren daarom tot de bedrijven met de grootste omzet ter wereld.

Ook buiten het bedrijfsleven, op (universitaire) onderzoeksinstituten, kan veel geneesmiddelonderzoek plaatsvinden. Dit onderzoek dient niet primair een commercieel, maar een wetenschappelijk doel.

Regulier geneesmiddelonderzoek bestaat uit een preklinische en vier klinische fasen. Met name in de klinische fasen vallen veel geneesmiddelen af. Een enkele keer gebeurt het, dat een geneesmiddel een onvoorziene, gunstige werking heeft. Dan kan het gebeuren, dat uiteindelijk een geneesmiddel voor een andere aandoening op de markt wordt gebracht, dan waar het oorspronkelijk voor bedoeld was.

In de preklinische fase wordt meestal eerst een grote groep stoffen "in vitro" gescreend op de biologische activiteit van interesse. Stoffen die zeer gunstig uit deze screening komen, worden genomen als 'lead compounds'. De chemische structuur van deze lead compounds wordt geoptimaliseerd, en indien gewenst worden er additionele "in vitro" tests gedaan. 

Wanneer er goede redenen zijn om aan te nemen, dat een lead compound een potentieel geneesmiddel is, wordt zo'n stof getest op proefdieren. Met name wordt dan gelet op de effecten van de dosis, en eventueel op de werking van het potentiële geneesmiddel bij een opzettelijk aangebrachte aandoening.

Wanneer men overtuigd is van voldoende veiligheid en werking van het potentiële geneesmiddel, wordt met de klinische fasen gestart. In de eerste klinische fase wordt het geneesmiddel getest op kleine groepen gezonde vrijwilligers. In de tweede klinische fase volgen er tests op kleine groepen vrijwilligers, die een aandoening hebben, waarvoor het geneesmiddel bedoeld is. In de derde fase van klinisch onderzoek worden grote groepen patiënten getest. Wanneer het geneesmiddel al deze fasen doorlopen heeft, kan het op de markt worden gebracht. Dan begint de vierde fase van klinisch onderzoek, waarbij de met name de veiligheid van het geneesmiddel gemonitord wordt.


</doc>
<doc id="300019" url="https://nl.wikipedia.org/wiki?curid=300019" title="Corien Jonker">
Corien Jonker

Cornelia Willemien Anke (Corien) Jonker (Maarheeze, 20 februari 1966) is een Nederlands oud-politicus. Ze maakte sinds 1 maart 2007 namens het Christen-Democratisch Appèl deel uit van de Tweede Kamer der Staten-Generaal. Eerder was ze al in 2002 en van 2004 tot 2006 lid van het parlement.

Jonker studeerde van 1989 tot 1993 logopedie aan de HBO in Heerlen. Ze was onder meer werkzaam als logopediste en als unitmanager bij de Immigratie- en Naturalisatiedienst. Ze is sinds 1984 lid van het CDA en was gemeenteraadslid in haar woonplaats Maarheeze en lid van de Provinciale Staten in Noord-Brabant. In 2002 kwam ze voor de eerste keer in de Tweede Kamer, als tussentijdse opvolger voor haar partijgenoot Gerd Leers die het parlement verliet om burgemeester van Maastricht te worden. Bij de Tweede Kamerverkiezingen van 2002, 2003 en 2006 stond ze op de kandidatenlijst, maar werd ze niet direct gekozen. In 2004 en 2007 kwam ze echter tussentijds alsnog in de Kamer.

In de Tweede Kamer hield Jonker zich onder meer bezig met buitenlandse zaken, economische zaken en Europese zaken.

Jonker is ongehuwd en woonachtig te Eindhoven. Ze is rooms-katholiek.



</doc>
<doc id="300381" url="https://nl.wikipedia.org/wiki?curid=300381" title="Dom bontje">
Dom bontje

Een Dom Bontje is een spotnaam, naar analogie met dom blondje, die sinds 2004 door de Nederlandse dierenbeschermingsorganisatie Bont voor Dieren gegeven wordt aan bekende Nederlanders die bont dragen. BN’ers kunnen worden genomineerd omdat ze bont dragen en/of zich 'dom' over bont hebben uitgelaten in de media. Daarna kan het publiek via een internetpoll een stem uitbrengen op een van de genomineerden, om hierdoor duidelijk te maken wie van hen "op de meest stuitende wijze in de huid van een ander kruipt."

In België organiseerde dierenrechtenbeweging Bite Back een gelijkaardige verkiezing in 2005 en 2006.


De Belgische dierenrechtenbeweging Bite Back heeft de internetverkiezing ook twee keer georganiseerd:



</doc>
<doc id="300407" url="https://nl.wikipedia.org/wiki?curid=300407" title="Cloaca (anatomie)">
Cloaca (anatomie)

De cloaca (Latijn: "riool") is de opening in het lichaam van sommige dieren waardoor zowel ontlasting en urine als genitale afscheidingen (zoals de eieren) worden afgegeven. Het orgaan behoort dus zowel tot de geslachtsorganen als tot het uitscheidingsstelsel.

Bijna alle vogels, reptielen en amfibieën hebben een cloaca. Dieren met een placenta (de meeste zoogdieren) en beenvissen hebben in plaats van één cloaca, gedifferentieerd per sekse, gespecialiseerde rectale openingen (zoals de vrouwelijke vagina) en/of alternatieve organen (zoals de mannelijke penis). 

In de embryonale fase hebben ook zoogdieren (waaronder de mens) een polyvalente cloaca, waaruit zich de gespecialiseerde openingen ontwikkelen.

Naast haar functie als afscheidingsopening blijkt de cloaca bij bepaalde diersoorten voor regulatie van de lichaamstemperatuur te worden gebruikt. Bij gilamonsters en incaduiven ("Columbina inca") is gezien dat bij heel hoge omgevingstemperaturen via de cloaca extra wordt gekoeld.


</doc>
<doc id="300788" url="https://nl.wikipedia.org/wiki?curid=300788" title="Zwangerschapscategorie">
Zwangerschapscategorie

De zwangerschapscategorie van een geneesmiddel is een inschatting van het risco's voor de vrucht tijdens de zwangerschap bij direct gebruik door de moeder van dat medicament. Risco's voor gebruik tijdens het geven van borstvoeding zijn hier niet bij inbegrepen.

In 1979 introduceerde de Amerikaanse Food and Drug Administration een classificatie gebaseerd op die van Zweden een jaar eerder.


</doc>
<doc id="300860" url="https://nl.wikipedia.org/wiki?curid=300860" title="Theodor Morell">
Theodor Morell

Dr. Theodor Morell (Trais-Munzenberg (huidige Munzenberg) 22 juli 1886 – Tegernsee 26 mei 1948) was een Duitse arts.

Hij was jarenlang Hitlers persoonlijke arts. Hij stond bekend om de vele geneesmiddelen en drugs die hij de Führer toediende, hoewel hij later aan de Amerikanen verklaarde dat het slechts om onschuldige huis-, tuin- en keukenmiddelen ging.

Na een jeugd in Opperhessen en studies aan vier verschillende universiteiten (waarvan twee in het buitenland), promoveerde Morell uiteindelijk in 1913. Hij begon als arts-assistent op een cruiseschip. Later trouwde hij en startte een eigen praktijk. In de Eerste Wereldoorlog opereerde hij als veldarts.

Morell begon toen al fantastische verhalen af te steken. Een bekend voorbeeld is dat hij met de Russische Nobelprijswinnaar, de bioloog Ilja Iljitsj Metsjnikov (1845-1916), bacteriële infecties had bestudeerd. Later zou hij zijn patiënten cocktails van allerlei dubieuze middelen toedienen. Terug in Berlijn bleek er in bepaalde klassen toch een zekere belangstelling voor zijn onconventionele behandelingen te zijn. Hij werd door zowel de sjah van Iran als de koning van Roemenië uitgenodigd om hun lijfarts te worden. In 1920 trouwde Morell met de rijke actrice Johanna 'Honi' Moller.

Begin jaren 1930 werd Morell het werken onmogelijk gemaakt door de geruchten dat hij Joods was en het feit dat hij veel Joodse patiënten had. Misschien werd hij lid van de NSDAP om dit te ontkrachten. Feit is dat hij sinds 1933 als nazi beschouwd werd. Hij zou toen ook regelmatig nazi's behandelen, vaak voor geslachtsziekten waarvan hij beweerde dat dit zijn specialiteit was. In 1935 genas hij Heinrich Hoffmann, Hitlers persoonlijke fotograaf. Hoffmann en Eva Braun raakten zo onder de indruk van Morell dat ze hem aan Hitler voorstelden. Deze kampte rond dezelfde tijd met winderigheid en huiduitslag. Morell behandelde hem met "Mutaflor" ("E.coli"-bacteriën en vitamines). Misschien kwam het doordat de behandeling aansloeg, of door Hitlers angst voor de "jodenziekte" syfilis en zijn hypochondrie, maar sindsdien stond Morell in de gunst bij Hitler.

Andere nazi's waren minder over hem te spreken. Himmler en Göring noemden hem achter zijn rug een kwakzalver. Göring noemde hem "Der Reichsspritzenmeister" (de Rijksspuitmeester) omdat hij altijd meteen begon met injecteren. Ook toen Hitler in 1935 last kreeg van heesheid en darmklachten spoot Dr Morell injecties in met darmbacteriën. Ook Eva Braun wilde uiteindelijk niets meer met hem te maken hebben. Hitler reageerde woedend bij klachten over Morell want hij geloofde heilig in zijn "revolutionaire behandelingen". Karl Brandt, Hitlers andere persoonlijke arts, vertrouwde Morell ook niet en probeerde om de schade van de gebruikte middelen aan te tonen. Dit leidde in 1944 tot zijn eigen ontslag.

Albert Speer schreef later dat hij zich in 1936, naar aanleiding van maagklachten en hartkloppingen, door Morell had laten onderzoeken op aanbevelen van Hitler. Morell onderzocht Speer vluchtig en schreef hem vervolgens dextrose, een bacteriële kuur, hormonen en vitaminen voor. Speer vond Morell dermate amateuristisch dat hij om een tweede opinie vroeg. Deze keer bleek de diagnose oververmoeidheid. De onderzoekende arts, professor Von Bergmann, schreef hem voor het rustig aan te doen. Speer volgde dit laatste advies op en de symptomen verdwenen. Om Hitler niet te beledigen deed hij alsof hij Morells behandeling volgde, waardoor hij korte tijd door Morell als 'reclame' werd gebruikt.

In 1938 kwam Morells moment in de wereldpolitiek. Hij bracht de oude Tsjecho-Slowaakse president Emil Hacha bij met een injectie die naar eigen zeggen slechts vitamines bevatte (maar in werkelijkheid wellicht amfetamine). De president was door de intimidatie van Hitler flauwgevallen en moest worden bijgebracht zodat hij de overgave aan nazi-Duitsland kon ondertekenen.

Hitler was tot het begin van de oorlog redelijk gezond geweest ondanks zijn gebrek aan lichaamsbeweging en hypochondrie. Tegen 1940 begon dit te veranderen en kreeg hij meer en meer klachten. Een trekkende linkerhand en andere symptomen kunnen op de ziekte van Parkinson wijzen. Dit leidde ertoe dat Hitler nog meer op Morell ging vertrouwen, die hem de meest uiteenlopende middelen toediende. Vitamines, belladonna, hormonen, en wellicht ook amfetamine en morfine behoorden hiertoe. Hitlers oogdruppels bevatten 1% cocaïne en wonderpillen die Hitler iedere dag slikte bevatten zelfs strychnine en waren licht schadelijk. Na de aanslag in 1944 had Hitler klachten en kreeg hij ook hier allerlei medicijnen voor van de dokter. In april 1945 was het aantal medicijnen dat Hitler slikte, spoot of druppelde opgelopen tot 28 verschillende. Op 22 april 1945 was het plotseling afgelopen. Woedend viel Hitler tegen Morell uit, omdat deze hem met morfine trachtte te bedwelmen. Hij stuurde hem de bunker uit.

Morell vluchtte naar het westen en viel in handen van de Amerikanen. Deze ondervroegen hem in een interneringskamp bij Weimar. Een van zijn ondervragers stond versteld van zijn overgewicht en gebrek aan hygiëne en noemde hem "walgelijk". Hij was weliswaar geïnterneerd maar werd nooit van misdaden beschuldigd. Zijn gezondheid was al slecht door zijn obesitas en verslechterde nog verder. In mei 1948 overleed hij op 61-jarige leeftijd aan een beroerte.

Morell heeft verschillende middelen aan Hitler toegediend, waarvan een aantal licht schadelijk. Een aantal speculaties doen over hem de ronde. De meeste historici vermoeden dat Morell met name op het laatst in zijn eigen behandelingen geloofde.

Ook wordt beweerd dat Hitler verslaafd raakte aan de amfetamine die Morell toediende en zijn doen en laten beïnvloedde. De Britse historicus Ian Kershaw stelt dat als Hitler überhaupt al verslaafd was aan de amfetamine of enige andere drug, dit geen merkbare invloed op zijn politieke en militaire handelen had. De stress waaraan Hitler blootstond en die ieder persoon na langere of kortere tijd zou kunnen doen bezwijken, was hoogstwaarschijnlijk de belangrijkste oorzaak van Hitlers lichamelijke en mentale achteruitgang.


</doc>
<doc id="300898" url="https://nl.wikipedia.org/wiki?curid=300898" title="Kálmán Kalocsay">
Kálmán Kalocsay

Kálmán Kalocsay, ofwel volgens de in het Hongaars gebruikelijke achternaam-voornaam-volgorde "Kalocsay Kálmán" (/'kɔlotʃay 'ka:lma:n), (Abaujszántó, 6 oktober 1891 - Boedapest, 1976) was een Hongaarse dichter en vertaler. Hij is één van de prominente personen uit de Esperantoliteratuur. Hij heeft een rijke erfenis aan de taal en cultuur van het Esperanto nagelaten in zijn originele poëzie en zijn vertalingen van literaire werken uit het Hongaars (zijn moedertaal) en andere Europese talen.

Kalocsay was van beroep chirurg en promoveerde in 1916 als doctor in de medicijnen. Esperanto leerde hij in 1913, en hij publiceerde zijn eerste gedichtenbundel in die taal "Mondo kaj Koro" ("Wereld en Hart") in 1921. Tien jaar later verscheen de bundel die algemeen gezien wordt als Kalocsays dichterlijke meesterwerk, "Streĉita Kordo" ("Aangespannen snaar"). In hetzelfde jaar, 1931, verscheen ook de bundel light verse "Rimportretoj" ("Rijmportretten"). In 1932 publiceerde Kalocsay onder het pseudoniem "Peter Peneter" een boekje met erotische poëzie getiteld "Sekretaj Sonetoj" ("Geheime Sonnetten"). In 1939 was de bundel "Izolo" ("Isolement") gereed, maar deze kon vanwege het uitbreken van de Tweede Wereldoorlog niet meer verschijnen. Na de oorlog publiceerde Kalocsay nauwelijks nog oorspronkelijk werk, en richtte hij zich "in poeticis" vooral op het maken van vertalingen.

Ook anderszins was Kalocsay actief in de Esperanto-beweging. In de jaren twintig en dertig was hij samen met Gyula Baghy en Tivadar Soros redacteur van het literaire tijdschrift "Literatura Mondo" ("Literaire Wereld"), dat het vaste tijdschrift werd van een invloedrijke groep auteurs die bekend werden als de Boedapestse School. In samenwerking met Gaston Waringhien schreef hij onder meer een "Plena Gramatiko de Esperanto" ("Volledige grammatica van het Esperanto"), en het "Parnasa Gvidlibro" (Reisgids voor de Parnassus), een handboek voor dichters.

Na zijn dood richtte zijn medewerkster Ada Csiszár een vereniging op voor liefhebbers van het werk van Kalocsay. Deze vereniging is (in 2006) nog steeds actief.


</doc>
<doc id="301187" url="https://nl.wikipedia.org/wiki?curid=301187" title="Trip (drugs)">
Trip (drugs)

Een trip (van het Engels "reis") is een ervaring die door psychedelica veroorzaakt kan worden. De gebruiker kan zich voelen alsof hij reist naar een andere wereld. Afhankelijk van de stemming en ervaring van de gebruiker op het moment dat hij de drug neemt kan de trip een plezierige of een vervelende ervaring zijn. Daarnaast zijn de omgeving waarin de gebruiker de drug consumeert maar vooral de ingenomen dosis medebepalend voor de uiteindelijke ervaring.

Tripmiddelen zijn er in veel verschillende soorten. Dissociatieve en associatieve tripdrugs zijn erg verschillend. Salvia divinorum bijvoorbeeld is zeer dissociatief. De tripper voelt zich alsof hij in zichzelf op reis gaat. Paddo's, psychedelische truffels (psilocybine) en LSD werken juist associatief, waardoor de tripper zich voelt alsof hij of zij opgaat in zijn of haar omgeving.

Verschijnselen die tijdens een trip kunnen optreden zijn:

Er is echter geen uitputtende opsomming te geven van alle verschijnselen die optreden tijdens een trip. Iedere trip is uniek en verschilt van persoon tot persoon.

De sfeer van de trip wordt bepaald door de gevoelens die de gebruiker op dat moment heeft, maar ook dieper gewortelde gevoelens kunnen naar boven komen bij een trip. Daardoor is het noodzakelijk dat er altijd in een prettige omgeving en in de buurt van bekenden getript wordt. De term 'Set and setting' wordt in dit verband veel genoemd. Tripmiddelen zijn door de sterke werking op de menselijke geest in het verleden in de psychiatrie gebruikt bij verschillende behandelingen.

Trippen wordt over het algemeen met softdrugs en niet met harddrugs gedaan. Het risico op lichamelijke problemen met tripmiddelen wordt door sommigen wel gezien als laag. Daarom wordt het gebruik van tripmiddelen soms als veiliger gezien dan het gebruiken van andere drugs, zoals cocaïne, speed of heroïne, hoewel het gebruik sterk afgeraden wordt bij psychische klachten. Trippen door personen met dergelijke klachten verhoogt de kans dat een (latent) aanwezige psychische stoornis zich manifesteert of verergert. Ook bij (psychisch) gezonde mensen komt het voor dat een trip 'niet goed valt.' Daarmee wordt meestal bedoeld dat de ervaring niet plezierig is. Soms wordt dan gesproken van een bad trip.



</doc>
<doc id="301276" url="https://nl.wikipedia.org/wiki?curid=301276" title="Gemma Frisius">
Gemma Frisius

Gemma Frisius, ook wel Jemme Reinerszoon Frisius (Dokkum, 8 december 1508 – Leuven, 25 mei 1555) was een Nederlandse geograaf, wiskundige en arts.

Gemma Frisius werd geboren in Friesland in een arm gezin. Hij was in zijn jeugd kreupel, maar daar is hij op latere leeftijd van genezen. Hij studeerde aan de Katholieke Universiteit Leuven onder andere wiskunde en astronomie. Hij was de eerste die de driehoeksmeting beschreef, gebaseerd op de eigenschap dat de driehoek volledig is bepaald door een zijde en de aanliggende hoeken. Zijn kennis werd gebruikt in de cartografie en landmeetkunde.

Samen met een lokale goudsmid maakte hij wereldbollen om zijn kaarten in een realistische vorm weer te geven. Ook verbeterde hij de atlas van Petrus Apianus. Hij maakte veel astronomische instrumenten om bijvoorbeeld de lengtegraad te meten. Zo is hij de uitvinder van de astrolabium catholicum, die hij in 1556 voor het eerst beschreef.

Zijn ideeën schreef hij in boeken met vele illustraties. Mede op basis van deze ideeën zijn later vele ontdekkingen gedaan, zoals ook de ontdekking van de camera obscura. Frisius was een van de eersten die de werking van zo'n camera op papier heeft gezet. In zijn werk gaf hij ook aanwijzingen hoe de lezer zelf astronomische instrumenten kon bouwen.

In 1530 publiceerde Frisius zijn werk 'De principiis astronomiae et cosmographiae' over de grondbeginselen van de astronomie en de kosmografie. Hierin opperde hij voor het eerst het gebruik van een draagbaar uurwerk voor de bepaling van de lengtegraad op zee.

Onder zijn leerlingen bevonden zich Gerardus Mercator, die later zijn medewerker werd, Johannes Stadius, en John Dee. Toen Frisius hoogleraar in Leuven was heeft ook keizer Karel V wiskundeonderwijs van hem gekregen.

Op de maan is een krater naar Frisius genoemd. De Katholieke Universiteit Leuven heeft een risicokapitaalfonds naar de wetenschapper vernoemd.



</doc>
<doc id="301365" url="https://nl.wikipedia.org/wiki?curid=301365" title="Epicondylitis lateralis">
Epicondylitis lateralis

Epicondylitis lateralis of backhand-tenniselleboog of kortweg tennisarm is een pijnlijke chronische prikkelingstoestand in de arm. De term is enigszins misleidend omdat de aandoening niet alleen door tennissen maar ook door vioolspelen, werken met een schroevendraaier en ander frequent gebruik van de spieren kan worden veroorzaakt en het geen ontsteking (-itis) maar een 'abnormaliteit' (-osis) is.

Het betreft de pezen die aanhechten aan het epicondylium laterale van het opperarmbeen ("humerus"). Deze pezen zijn de uiteinden van de handstrekkers, de extensorspieren van de onderarm die onder meer zorgen voor het strekken van de pols, hand en vingers.

Er bestaan vijf typen epicondylitis lateralis, te weten:

Vroeger werd ervan uitgegaan dat er ontstekingsstofjes aanwezig waren. Wetenschappelijk onderzoek heeft laten zien dat dit niet het geval is. Er komt steeds meer bewijs dat dit soort klachten worden veroorzaakt door triggerpoints en myofasciale pijn

De oorzaak van een epicondylitis is overbelasting van de pezen/spieren van de strekkers (extensoren) van de onderarm. Dit kan gebeuren door langdurige overbelasting waarbij de spier langdurig te veel belast wordt (dit komt vaak voor bij beeldschermwerk door het langdurig aanspannen bij het 'muizen' en typen) of een snelle, korte, excentrische belasting.


Een tenniselleboog gaat bij stopzetting van de (over)belasting na verloop van tijd spontaan over. De hersteltijd is variërend. Vaak kost dit wel tijd, variërend van een paar weken tot een jaar. Met name niet/slecht gediagnosticeerde en behandelde tennisarmen kunnen langdurig aanwezig zijn. Het is niet zinvol absolute rust te houden.

Er zijn weinig behandelingen waarvan (betrouwbaar) wetenschappelijk onderzoek voldoende bewezen is dat hij significant effectiever is dan afwachten. Bij alle interventies speelt bovendien altijd het placebo-effect mee. Voor de aandoening zijn tientallen verschillende behandelingen gepropageerd. Dit is meestal een teken dat er niet een goed werkt.

Meestal worden de volgende adviezen gegeven:

Meer agressieve behandelingen zijn bijvoorbeeld:

Een tennisarm wordt mogelijk veroorzaakt door een repetitieve en excentrische overbelasting. 

De beste behandeling voor deze – vaak beroepsmatige – aandoening is mogelijk een preventief beleid, waarbij men door middel van ergonomische maatregelen de oorzakelijke activiteiten met repetitieve overbelasting van de elleboog gaat vermijden. Of een dergelijk beleid effect heeft is echter evenmin ooit bewezen en bij de meeste mensen met een tenniselleboog is geen sprake van een duidelijke overbelasting in de periode voor de aandoening.



</doc>
<doc id="301397" url="https://nl.wikipedia.org/wiki?curid=301397" title="Schoolarts">
Schoolarts

Een schoolarts is een arts die screeningsonderzoeken verricht bij de schoolgaande jeugd. 

Vroeger werden de leerlingen om de twee jaar onderzocht. Nu wordt het aantal onderzoeken verminderd (omdat men nog weinig "nieuwe" pathologieën vindt bij een vijfde of zesde onderzoek), en wordt het werkterrein verruimd naar preventieve gezondheidszorg en -voorlichting, veiligheid en hygiëne op school. 

De schoolarts is een personeelslid van het CLB, opvolger van de vroegere diensten voor Medisch SchoolToezicht (MST). Waar MST afhing van het ministerie van Volksgezondheid, ressorteren zij nu onder het Ministerie van Onderwijs. De schoolarts blijft echter wel bevoegd om maatregelen op te leggen bij besmettelijke ziekten.


</doc>
<doc id="301406" url="https://nl.wikipedia.org/wiki?curid=301406" title="Arbeidsgeneeskunde">
Arbeidsgeneeskunde

Arbeidsgeneeskunde is een erkende geneeskundige specialisatie in België.

Een arbeidsgeneesheer is een arts die de aanvullende specialisatie in Arbeidsgeneeskunde heeft gevolgd. De officiële titel is "geneesheer-specialist in de arbeidsgeneeskunde".
De specialisatie tot bedrijfsarts in Nederland is hier analoog aan, maar een arbeidsgeneesheer houdt zich niet bezig met ziekteverzuim.

De specialisatie behelst een opleiding van 4 jaar. Dit omvat een specifieke theoretische opleiding van twee jaar en twee stagejaren in één of meer stagediensten.

Tijdens de stages neemt hij deel aan de wetenschappelijke activiteiten in de arbeidsgeneeskunde die in onderlinge samenwerking georganiseerd worden door de universiteiten, de wetenschappelijke verenigingen en de stagemeesters. Hij legt ook een wetenschappelijk eindwerk voor.

Om erkend te blijven, oefent de geneesheer-specialist in de arbeidsgeneeskunde de arbeidsgeneeskunde uit en levert het bewijs dat hij zijn kennis, bevoegdheden en medische prestaties in de arbeidsgeneeskunde onderhoudt en ontwikkelt.

De seminaries Arbeidsgeneeskunde en de Vlaamse Universitaire Studiedag Arbeidsgeneeskunde (VUSA) worden georganiseerd door de 4 Vlaamse universiteiten die een postgraduate opleiding arbeidsgeneeskunde hebben (Katholieke Universiteit Leuven, Universiteit Antwerpen, Universiteit Gent en Vrije Universiteit Brussel), samen met de Vlaamse Wetenschappelijke Vereniging voor Arbeidsgezondheidskunde. De meeste aanwezigen zijn nog in opleiding of zijn al erkend als geneesheer-specialist in de Arbeidsgeneeskunde.

De arbeidsgeneesheer heeft de zorg voor de veiligheid, gezondheid en welzijn van de werknemer. Hij heeft kennis van de belastende factoren in het werk en de (lichamelijke en geestelijke) belastbaarheid van de werknemer. De belastende factoren kunnen een risico zijn voor het ontstaan van schade aan de gezondheid. Het opsporen van deze gezondheidsrisico's en het adviseren in het nemen van preventieve maatregelen is dan ook een belangrijke taak. Daarnaast voert hij ook geregeld medische screenings uit bij het personeel, in het bijzonder bij risicogroepen.
Bepaalde beroepsgroepen hebben bijvoorbeeld een verhoogd risico tot het oplopen van infectieziekten die door vaccinatie kunnen vermeden worden. De arbeidsgeneesheer zal deze personen dan ook beschermen door het toedienen van vaccinaties.

Het ARAB wordt geleidelijk aan vervangen door de Codex over het Welzijn op het Werk.
Welzijn op het werk werd hergedefinieerd tot het geheel van factoren met betrekking tot de arbeidsvoorwaarden waarin het werk wordt uitgevoerd:
De "Diensten voor Preventie en Bescherming op het Werk" (de vroegere Arbeidsgeneeskundige Diensten) werden door de aanpassingen in de wetgeving verplicht om hun bevoegdheden significant uit te breiden. Vele interne diensten konden hierdoor niet blijven bestaan, en de laatste jaren is een steeds verdere shift naar Externe PBW's te zien. Hierin zijn de laatste jaren ook verschillende fusies opgetreden, waardoor er nu nog 14 erkende EDPBW's in België bestaan (zie ook het navigatiesjabloon onderaan het artikel).

Door het dalend aantal geneeskundestudenten is er een relatief groter aantal stageplaatsen vrij voor de verschillende specialisaties. Hierdoor is er de laatste jaren een opvallend laag aantal arbeidsgeneesheren in opleiding te zien. Het absolute aantal arbeidsgeneesheren is hierdoor aan het afnemen.

Er zijn door aanpassingen in de Belgische wetgeving een aantal nieuwe functieomschrijvingen die onderworpen zijn aan een periodiek onderzoek. De belangrijkste aanpassing is het invoeren van de "waakzaamheidsfunctie". Deze werknemers moeten beoordeeld worden op hun capaciteit om adequaat te reageren op elke gebeurtenis of evolutie die een reële of potentiële dreiging inhoudt. Het aantal onderzoeken neemt hierdoor toe. Hierdoor ontstaat er tevens een relatief tekort aan arbeidsgeneesheren, waardoor hun functie steeds meer wordt beperkt tot het uitvoeren van de periodieke medische onderzoeken.



</doc>
<doc id="301531" url="https://nl.wikipedia.org/wiki?curid=301531" title="Azuriet">
Azuriet

Het mineraal azuriet is een koper-carbonaat met de chemische formule Cu(CO)(OH).

Het doorzichtig tot doorschijnende typisch azuurblauwe azuriet heeft een lichtblauwe streepkleur, een glasglans en het kristalstelsel is monoklien. De gemiddelde dichtheid is 3,83 en de hardheid is 3,5 tot 4. Azuriet is niet radioactief en helderblauw tot donkerpaars pleochroïsch.

De naam azuriet is afgeleid van het Perzische "lazhward", dat "blauw" betekent. Dit werd in het Latijn "lazurium" en uiteindelijk "azurium" of "azurium citramarinum". De kleurtermen voor blauw in veel Romaanse talen zijn hieruit afgeleid. Een andere Latijnse term, die we bij Plinius de Oudere aantreffen, is "lapis armenius".

Het zeer algemene azuriet komt voornamelijk voor in de geoxideerde delen van koperafzettingen of als secundair mineraal in carbonaat-rijk water. Het wordt ook gevormd als koperhoudende oplossingen reageren met kalksteen. De typelocatie van azuriet is Chessy-les-Mines, Rhône-Alpes, Frankrijk.

Azuriet wordt reeds eeuwen gebruikt als een blauw pigment. De gevonden natuurlijke kristallen werden daartoe vermalen, gewassen en gezeefd. Hoe zwaarder de maling des te donkerder het pigment wordt. Reeds uit het Oude Egypte zijn toepassingen bekend. Het gebruik in het Westen bleef echter incidenteel, tot in de vroege middeleeuwen de kennis over de productiewijze van Egyptisch blauw verloren ging. Toen de welvaart in de latere middeleeuwen weer toenam, drong uit China via Perzië de gewoonte door om als blauw pigment azuriet toe te passen. Het was vroeger bekend als "Azurro Della Magna" (uit het Italiaans). In het Duits heette het ook "Bergblau"; in het Nederlands bergblauw, azuurblauw of koperlazuur. 

Azuriet was het normale blauwe pigment in de olieverftechniek tussen de vijftiende en zeventiende eeuw. Wanneer het gemengd wordt met lijnolie wordt het meer groenig. Wanneer het gemengd wordt met eierdooier, voor tempera, wordt het meer grijsgroen. Azuriet werd vaak gemengd met loodtingeel om een goed dekkend groen te verkrijgen. Azuriet zelf is halfdekkend en kan gebruikt worden in glacerende lagen. Het is kalkbestendig maar gevoelig voor zuren. Het is lichtecht maar wel dreigt een spontane omzetting in het groene malachiet door oxidatie. Ook een omzetting in het zwarte tenoriet is theoretisch mogelijk. Het gevaar voor verkleuring is het grootst bij olieverf door een reactie met de vetzuren waardoor een koperoleaat ontstaat. Daarbij kleurt soms het bindmiddel of een toegevoegde hars zwart. Als poeder is azuriet licht giftig.

Azuriet was als pigment nogal duur maar toch zo'n tienmaal goedkoper dan ultramarijn. Dit kon schilders ertoe verleiden hun klanten op te lichten door heimelijk azuriet in plaats van ultramarijn in de schildering toe te passen, een bedrog dat door verschillende schildersgilden expliciet verboden werd. Omgekeerd kon het ook gebeuren dat een opdrachtgever, als de materiaalkosten pas achteraf verrekend zouden worden, bedong dat het goedkopere azuriet in plaats van ultramarijn gebruikt werd. In de zeventiende eeuw slaagde men erin het pigment synthetisch aan te maken door koperzouten op te lossen in salpeterzuur, te laten neerslaan door toevoeging van calciumoxide en te laten reageren met calciumcarbonaat. De kosten ervan namen daardoor aanzienlijk af. In de achttiende eeuw werd azuriet als pigment snel verdrongen door het nog goedkopere Pruisisch blauw dat een gelijkende tint had met een zweem naar cyaan.

Azuriet wordt tegenwoordig vaak in sieraden gebruikt en is een geliefd mineraal bij verzamelaars.





</doc>
<doc id="301570" url="https://nl.wikipedia.org/wiki?curid=301570" title="Fragiele-X-syndroom">
Fragiele-X-syndroom

Het fragiele-X-syndroom is een erfelijke aandoening die gepaard gaat met een verstandelijke handicap, op autisme gelijkend gedrag en dikwijls bepaalde uiterlijke kenmerken. Het syndroom wordt veroorzaakt door een mutatie in een gen (FMR1) dat zich bevindt op het X-chromosoom.
Ongeveer 1 op de 1500 mannen en 1 op de 2500 vrouwen heeft dit syndroom; dat zijn in Nederland ongeveer 2300 mensen; jaarlijks worden 20 jongetjes en 15 meisjes geboren met het "fragiele-X-syndroom". Daarmee is het, op het syndroom van Down na, de meest voorkomende genetische oorzaak van mentale retardatie.

In 1943 beschreven Martin en Bell een familie met een geslachtsgebonden (dat wil zeggen dat de aandoening vooral jongens treft) overervende vorm van mentale retardatie. Later kon worden aangetoond, dat deze familie aan het fragiele-X-syndroom leed.
In 1969 werd ontdekt, dat dit syndroom gepaard ging met een eigenaardigheid van het X-chromosoom.
Wanneer cellen (bijvoorbeeld uit bloed of huid) van patiënten met het "fragiele-X-syndroom" worden gekweekt op een voedingsbodem met weinig foliumzuur, treedt in het X-chromosoom van een deel van de gekweekte cellen een breuk op aan het einde van de lange arm. Hier bevindt zich dus een “fragile site” een kwetsbare plek, waaraan het syndroom zijn naam ontleent. In 1991 ontdekte men ten slotte het FMR1-gen dat zich op die plek bevindt en de afwijking die het syndroom veroorzaakt.

Het "fragiele-X-syndroom" wordt veroorzaakt door een verandering, mutatie in het FMR1-gen, dat zich bevindt op het X-chromosoom op band q 27.3, dat is bijna aan het eind van de lange arm. Het DNA van dit gen codeert voor een deel van het FMRP eiwit, dat een belangrijke rol speelt in de hersenen. DNA geeft die code aan door middel van de volgorde van vier chemische stoffen, A,G,C en T, die als letters in een alfabet fungeren. Reeksen van drie letters coderen telkens voor één bepaald aminozuur, een van de bouwstenen van een eiwit, dat dus opgebouwd wordt volgens de code van het DNA.
Bij het fragiele-X-syndroom is er een verandering (mutatie) ontstaan in het DNA van het FMR1 gen; de “letter”CGG heeft zich eindeloos gekopieerd en komt meer dan 230 keer achter elkaar voor (meer dan 230 “repeats”). Hierdoor kan het gen niet meer functioneren en treedt de stoornis op.
Het normale gen bevat tussen de 6 en de 55 "CGG –repeats". Wanneer er tussen de 50 en de 200 "CGG-repeats" zijn (een "premutatie"), kan het gen nog functioneren, maar als het aantal repeats bij de vorming van de eicel toeneemt, wordt de mutatie doorgegeven en treedt het syndroom in de volgende generatie op.
Wanneer het FMR1-gen niet functioneert, zal er een tekort ontstaan aan het FMR1-protein, het eiwit waarvoor het codeert. Het ontbreken van dit eiwit lijkt er toe te leiden dat zenuwcellen te sterk reageren op bepaalde transmitters, met name glutamaat.
Hiermee zal samenhangen dat de dendritisiche uitlopers bij het "fragiele-X-syndroom" afwijkend zijn.

Vrouwen hebben in iedere cel twee X chromosomen, mannen slechts één (en een Y-chromosoom). Bij vrouwen wordt in de meeste cellen een van de twee X-chromosomen inactief gemaakt (lyonisatie). Daardoor is in de helft van de cellen een “gezond”X-chromosoom actief. Vrouwen met fragiele X hebben dus in de regel een veel minder ernstige handicap dan mannen en kunnen vaak een gezonde draagster zijn.
Mannen kunnen het beschadigde X-chromosoom alleen van hun moeder erven (van hun vader erven zij het Y-chromosoom).
Het patroon van gezonde draagsters, die aangedane zonen krijgen, heet “geslachtsgebonden” of “X-gebonden” overerving. Het schema uit de illustratie hiernaast gaat echter niet geheel op, omdat veel draagsters van fragiele-X wel gehandicapt zijn.
Een premutatie gaat niet gepaard met een verstandelijke beperking en kan generaties lang in een familie aanwezig zijn, zonder over te gaan in een mutatie. De overgang naar een mutatie van meer dan 230 repeats treedt alleen op bij doorgifte door een vrouw, die dan dus zelf in het geheel geen verschijnselen heeft.


De diagnose "fragiele-X-syndroom" wordt vermoed bij mensen met een verstandelijke handicap en de typische kenmerken. Maar ook, wanneer de typische kenmerken ontbreken, zal bij mannen of jongens met een verstandelijke handicap, waarvan de oorzaak niet bekend is, al snel onderzoek worden ingezet naar het fragiele-X-syndroom.
In het DNA van de lymfocyten uit een buisje bloed wordt gekeken naar de verlenging van het gen die optreedt wanneer het aantal repeats is toegenomen. Zo kan worden vastgesteld of de mutatie aanwezig is.
Dit onderzoek kan ook plaatsvinden in vruchtwater of placentavlokken.



</doc>
<doc id="301589" url="https://nl.wikipedia.org/wiki?curid=301589" title="Bilirubine">
Bilirubine

Bilirubine is een afvalstof die voornamelijk vrijkomt bij afbraak van oude rode bloedcellen. Bilirubine is het afbraakproduct van hemoglobine, de rode bloedkleurstof. Bilirubine is giftig voor het lichaam, wordt uitgescheiden via de gal en verlaat op deze wijze via de uitwerpselen het lichaam.

Bilirubine is zeer slecht oplosbaar in water, daarom wordt het in het bloed gebonden aan albumine. Het wordt door de lever uit het bloed opgenomen en gekoppeld aan glucuronzuur met het enzym glucuronyltransferase. Hierdoor wordt het bilirubine wateroplosbaar en kan het door de lever in de gal worden uitgescheiden. Men spreekt van de omzetting van ongeconjugeerde bilirubine naar geconjugeerde bilirubine. De gal komt eerst in de galblaas terecht en wordt daarna in de dunne darm uitgescheiden. In de darm wordt bilirubine door de daar aanwezige bacteriën omgezet (in urobilinogeen). Een deel hiervan wordt door oxidatie omgezet in stercobiline, wat de kleur geeft aan de stoelgang. Het overige gedeelte wordt ter hoogte van het terminale Ileum terug opgenomen in de bloedbaan en passeert terug via de levercirculatie. Ter hoogte van de nieren is er ook een mogelijkheid om urobilinogeen te oxideren. Dan ontstaat urobiline wat de kleur geeft aan de urine. Wanneer het ene systeem faalt (galwegobstructie) gaat het andere compenseren (verdonkeren van de urine).

Bij mensen met een leverziekte wordt bilirubine soms niet of niet volledig uitgescheiden, waardoor de persoon een gelige huidskleur (geelzucht) krijgt.

Bij baby's worden na de geboorte de gekernde rode bloedcellen afgebroken. Bij te vroeg geboren baby's is soms het leverenzym dat bilirubine aan glucuronzuur koppelt (glucuronyltransferase) nog niet in voldoende mate aanwezig. Hierdoor blijft er veel indirecte bilirubine in het bloed aanwezig waardoor hersenschade (zogenaamde kernicterus) kan ontstaan. De grote hoeveelheid bilirubine in het bloed kan worden verminderd door deze baby's onder een blauwe lamp (géén UV licht, wel blauw licht met golflengte 460 nanometer) te leggen. Het bilirubine wordt door deze lichtstraling omgezet in een beter wateroplosbare vorm die wel door het lichaam kan worden uitgescheiden. Bij ergere gevallen kan worden overgegaan tot een wisseltransfusie waarbij het bloed van de baby door donorbloed wordt vervangen.


</doc>
<doc id="301611" url="https://nl.wikipedia.org/wiki?curid=301611" title="Santiago Ramón y Cajal">
Santiago Ramón y Cajal

Santiago Ramón y Cajal (Petilla de Aragón (Navarra), 1 mei 1852 – Madrid, 17 oktober 1934) was een Spaanse histoloog. Evenals Pablo Picasso wordt hij meestal aangeduid met de achternaam van zijn moeder (Cajal). Ramón y Cajal wordt ook wel de "vader der moderne neurowetenschap" genoemd. 

Zijn bekendste werk was het onderzoek naar de fijne structuur van het zenuwstelsel. Hij gebruikte golgikleuring, de techniek voor het kleuren van neuronen die werd ontwikkeld door zijn tijdgenoot Camillo Golgi. Voor zijn ontdekking kreeg hij 1906 samen met Golgi de Nobelprijs voor de geneeskunde of fysiologie.

Ramón y Cajal werd geboren in Petilla de Aragón als zoon van de barbier-chirurgijn Justo Ramón en Antonia Cajal Puente. Zijn vader had met veel moeite op latere leeftijd een medische graad behaald en hij wilde dat zijn oudste zoon geneeskunde studeerde. Santiago Ramon y Cajal wilde liever kunstenaar worden. Maar door aandringen van zijn vader behaalde hij in 1873 zijn artsendiploma aan de medische faculteit van de universiteit van Zaragossa. Hij nam deel aan een expeditie naar Cuba waar hij malaria en tuberculose opliep.

Na zijn terugkeer werd hij assistent aan de Anatomische School in Zaragoza en directeur van het Zaragoza-museum (1879). In 1883 werd hij hoogleraar in Valencia, in 1887 hoogleraar Histologie en Pathologische Anatomie te Barcelona. Hij bleef tekenen. Hij maakte veel anatomische studies en mogelijk leidde zijn artistiek oog tot zijn grootste ontdekking.

In 1887 keek hij naar de onberispelijk geprepareerde objectglaasjes van hersencellen van de Italiaanse arts Camillo Golgi, en zag hij wat anderen niet zagen. Hij zag duidelijk een netwerk van aparte cellulaire componenten, terwijl men tot dan dacht dat het zenuwstelsel één netvormige structuur was zonder aparte cellulaire componenten (neuronen). Cajal zag eenheden, die vrij opereren en meerdere synaptische connecties vormen, en die allemaal veranderd kunnen worden zodat groei en aanpassing steeds mogelijk blijven. Hij bestudeerde dit nieuwe fenomeen vier jaar lang en identificeerde ook zogenaamde dendritische spines – kleine vliezige uitsteekseltjes aan de dendrietvezels van neuronen die meestal maar van één synaps input ontvangen. Hij gebruikte zijn artistieke vaardigheden om precieze tekeningen te maken en publiceerde zijn bevindingen in zijn magnum opus "Revista trimestral de histologia normal y patologica", dat in de wetenschappelijke wereld even veel impact had als Darwins "On the origin of species". 

Door zijn uiterst accurate beschrijvingen van functie en werking van neuronen veranderde hij de neurowetenschap. Cajal was ook een vruchtbaar publicist en werkte mee aan tal van medische tijdschriften. In 1892 verschijnt zijn publicatie Wet van dynamische polarisatie. Hij werd alom gevierd en overladen met prijzen, zoals de met Golgi gedeelde Nobelprijs in 1906. Van 1892 tot 1922 was hij hoogleraar van dezelfde leerstoel in Madrid. Hij zette in Madrid zijn eigen onderzoeksinstituut op en hij sterft op 17 oktober 1934 ook in Madrid.

Ramón y Cajals vroege werk kwam tot stand aan de universiteiten van Zaragoza en Valencia, waar hij zich concentreerde op de pathologie van ontstekingen, de microbiologie van cholera en de structuur van epitheliale cellen. Het was pas nadat hij naar de universiteit van Barcelona ging dat hij kennis maakte met de neurologische kleurings- en impregnatietechnieken van Franz Nissl en Camillo Golgi en richtte zijn aandacht op het centrale zenuwstelsel. Vervolgens verbeterde hij Golgi's technieken en ontwikkelde een eigen zilverimpregnatie voor zenuwelementen. 

Gedurende deze periode maakte Cajal uitgebreide studies naar zenuwmateriaal van vele diersoorten en belangrijke delen van de hersenen. Hij toonde aan dat het zenuwstelsel uit onafhankelijke neuronen bestaat die onderling communiceren via gespecialiseerde synapses. Tot aan zijn overlijden bestreed Golgi Cajals bevindingen, maar latere resultaten bewezen dat Cajal meer dan gelijk had. 


</doc>
<doc id="301668" url="https://nl.wikipedia.org/wiki?curid=301668" title="Waterzaknier">
Waterzaknier

Waterzaknier (hydronefrose) is een geneeskundige aandoening: door ophoping en drukverhoging van urine (wanneer de afvoer belemmerd is) in het nierbekken wordt nierweefsel vernietigd, en verwijdt het nierbekken. De oorzaak, de belemmerde afvoer, kan zowel in het nierbekken zelf (steenvorming) als in de urineleider (stenen of vernauwing), in de blaas of in de directe omgeving ervan (voorstanderklieraandoening) gelegen zijn. Verdere gevolgen zijn de nesteling van bacteriën in het nierbekken en dus het tot stand komen van een veelal chronische nierbekkenontsteking.


</doc>
<doc id="301907" url="https://nl.wikipedia.org/wiki?curid=301907" title="Flashback (psychologie)">
Flashback (psychologie)

Een flashback is een psychologisch verschijnsel waarbij eerdere belevenissen uit het langetermijngeheugen terugkomen in de menselijke geest. Een flashback kan zich bijvoorbeeld voordoen door zich bewust bepaalde dingen in herinnering te roepen. Meestal ontstaat een flashback als iemand een ervaring heeft die een andere ervaring in het onbewuste oproept, een associatie van gedachten. Iemand kan zich dan bijvoorbeeld plotseling herinneren wat hij in een vergelijkbare situatie heeft gedaan of opnieuw de emotie beleven die hij in het verleden had.

Soms is de ervaring zo sterk, dat de persoon die de herinnering heeft, deze korte tijd als realiteit ervaart in plaats van herinnering. Men spreekt dan van herbeleving, met name op het emotionele vlak.

Flashbacks kunnen ook het gevolg zijn van het gebruik van hallucinogene middelen, zoals lsd en psilocybine. Dit wordt ervaren als een tweede roes, deze roes is slechts geestelijk en niet lichamelijk. Soms kan door de sterke emoties wel een versnelling van de hartslag optreden.

Het regelmatig optreden van onwillekeurige flashbacks kan een symptoom van een geestelijke ziekte zijn. Flashbacks komen vaak voor bij acute of posttraumatische stressstoornis, waarbij bijvoorbeeld seksueel misbruik of oorlogstrauma's worden herbeleefd.


</doc>
<doc id="302088" url="https://nl.wikipedia.org/wiki?curid=302088" title="Jan de Cler">
Jan de Cler

Jan de Cler (Den Haag, 18 mei 1915 - Amsterdam, 23 februari 2009) was een Nederlands artiest, die in de jaren 50 grote bekendheid kreeg als medewerker van KRO-amusementsprogramma's.

Jan de Cler begon zijn carrière als kunstschilder en illustrator. Na de oorlog probeerde hij aan de kost te komen als straatzanger. Hij werd ontdekt door KRO-medewerker Herbert Perquin, een neef van de oprichter van die omroep Pastoor Perquin.

In 1947 maakte De Cler zijn debuut voor de KRO-microfoon. Een jaar later kwam hij in vaste dienst als chef amusement. Geïnspireerd door het succes van AVRO's Bonte Dinsdagavondtrein bedacht hij het show-programma Negen heit de klok, dat van 1949 tot 1954 met veel succes werd uitgezonden. Vaste medewerkers waren onder anderen Alexander Pola, Jules de Corte en Kees Schilperoort.

Jan de Cler werd door dit programma zeer bekend en populair. Hij schreef veel van de teksten en was elke week te horen als zanger. Beroemd werd zijn kunst een enorm aantal lettergrepen in één ademtocht te zingen, vooral in het succesnummer "De familie Van Tutte". Ook zong hij iedere uitzending op de herkenningsmelodie een tekst die inhaakte op de actualiteit.

In 1950 schreef hij het lied Hup Holland Hup. Verstand van voetbal had hij niet, maar met de hulp van Leo Pagano en Frits van Turenhout slaagde hij erin bij iedere interland die door de KRO werd uitgezonden een gelegenheidstekst te schrijven en deze meteen na afloop ten gehore te brengen.

Jan de Cler werkte mee aan talloze radio- en televisieprogramma's, zoals de hoorspelserie "De Wadders" en "Loeren aan de hor". Ook schreef hij liedjes voor artiesten als Johnny Jordaan en Wim Sonneveld. Maar, veelzijdig als hij was, besloot hij een nieuwe carrière te beginnen. Vanaf 1955 studeerde hij, tussen alle drukke werkzaamheden voor de radio door, medicijnen. In 1964 werd De Cler huisarts in Amsterdam. Zijn praktijk beëindigde hij pas in 1992.

Ook in latere jaren vond De Cler steeds de tijd voor artistiek werk; zijn schilderijen zijn meermalen geëxposeerd.



</doc>
<doc id="302159" url="https://nl.wikipedia.org/wiki?curid=302159" title="Herman Meijer (politicus)">
Herman Meijer (politicus)

Herman Meijer (Eindhoven, 15 februari 1947) is een Nederlands voormalig politicus voor GroenLinks. Hij is een afgestudeerd architect en stedenbouwkundige van de Technische Hogeschool Delft.

Hij was actief in de studentenbeweging, de radicale homo-emancipatiebeweging (Rooie Flikkers - als homotravestiet " Hermien", RozeLinks) en vredes- en anti-racismecomités. Ook was hij een van de oprichters van de beweging Christenen voor het Socialisme.

Sinds 1970 woont hij in een wooncollectief te Rotterdam.

Vóór het ontstaan van GroenLinks in 1990 was Meijer lid van de in deze politieke groepering opgegane politieke partijen CPN en PSP.

In de periode 1990-2002 was hij voor GroenLinks raadslid van de gemeente Rotterdam; van 1994 tot 2002 was hij tevens wethouder, een plek waarvoor hij zijn verkiezing tot Tweede Kamerlid liet vallen. In 1993 was hij kandidaat voor het lijsttrekkerschap van GroenLinks in een intern referendum wat hij verloor van het duo Ina Brouwer/Mohammed Rabbae.

In 2003 werd hij verkozen tot voorzitter van deze politieke partij, als opvolger van Mirjam de Rijk. Zijn streven werd het van GroenLinks het centrum te maken van alle emancipatiebewegingen en de sturende factor van emancipatie te worden. De oude CPN ten tijde van het fractievoorzitterschap van Ina Brouwer had al zo'n streven.

Hij trad op 2 april 2006 af omdat de partijraad het royement van het in opspraak geraakte Eerste Kamerlid Sam Pormes ongedaan had gemaakt. Ook de andere bestuursleden van GroenLinks wensten om die reden op te stappen, maar op verzoek van Meijer bleven zij aan.

In februari 2007 stelde hij zich kandidaat voor de Eerste Kamer. Hij werd door het partijcongres op de vijfde plaats op de lijst gezet. Deze plek bleek niet hoog genoeg voor een zetel.

Meijer analyseert de samenleving vanuit het oogpunt van onderdrukte seksuele identiteiten en niet-gewenste onderdrukking van seksuele gevoelens en is een fel tegenstander van heteronormativiteit. Niet alleen zijn eigen homo-identiteit neemt hij als referentiekader, ook de 'uitvallers' van de seksuele revolutie en de homo-emancipatie (transgenders, pedofielen, werkers in de prostitutie) hebben zijn interesse. Hij noemt zichzelf in dit kader ook wel "polymorf pervers", een bekende term uit de seksuele politicologie van de jaren 70.

Ten aanzien van pedofilie stelt hij enerzijds dat de seksualiteit ontkend en getaboeïseerd wordt, maar ook de gevoelens van pedofielen. Hij noemt het een 'dubbele taboeïsering'. Tegelijk verzet hij zich tegen seksuele uitbuiting van kinderen en incest. Ook de inversietheorieën van pederasten kunnen in zijn ogen geen genade vinden.

Meijer weigert zijn eigen gevoelens voor jongens als 'pedofiel' te benoemen; indachtig zijn visie dat leeftijdsgrenzen een onderdeel vormen van de dubbele taboeïsering noemt hij zichzelf gewoon homoseksueel. Een van zijn uitspraken in dit verband, volgens Peter Siebelt: “Ik kan ook wel op een knaapje vallen. Men gaat ervan uit dat je met een kind geen erotische verhouding kan hebben, zonder het te benadelen. Kinderen zouden minder verstandig zijn en niet goed duidelijk kunnen maken wat ze wel of niet willen. Onzin. Alle leeftijdsgrenzen moeten gewoon uit de zedelijkheidswetgeving worden geschrapt.”

Samen met Roze Links pleitte hij voor afschaffing van de leeftijdsgrenzen in de zedenwetgeving en zelfs het geheel afschaffen van die wetgeving.

Meijer is een aanhanger van de leer die ten grondslag ligt aan de Reichiaanse lichaamstherapie, waarin centraal staat dat aanrakingen emoties kunnen opwekken en daardoor (seksuele) taboes kunnen helpen doorbreken. Hij is daarom voorstander van meer lichamelijke expressie, bijvoorbeeld door sport, dans en lichamelijke opvoeding. Ook is hij voorstander van 'vrije liefde' en 'vrije seksualiteit'. Met dat laatste bedoelt hij eerder het toelaten van seksuele gevoelens dan het hebben van seks. Hij gebruikt de term 'lusteconomie' om daarmee het gebrek aan lichamelijkheid in de westerse samenleving te karakteriseren. Hij pleit op grond van deze visie voor meer openbare ontmoetingsplaatsen en kinderspeelpekken in stedelijke omgevingen.

Meijer heeft in het verleden scherpe conflicten gehad met lesbisch feministen omtrent zijn visie over seksualiteit en lichamelijkheid. Hem werd verweten geen oog te hebben voor de gevolgen van zijn visie voor vrouwen. Hij heeft daarop die visie bijgesteld ten aanzien van de rol van "seksueel intimiderende heteromannen".

Bij zijn afscheid als wethouder werd Herman Meijer in april 2002 benoemd tot Ridder in de Orde van Oranje-Nassau en kreeg hij van de gemeente Rotterdam de Wolfert van Borselenpenning.



</doc>
<doc id="302426" url="https://nl.wikipedia.org/wiki?curid=302426" title="Lipoom">
Lipoom

Een lipoom (Lat: "lipoma") is een goedaardig gezwel van vetweefselcellen. Deze gezwellen hebben de vorm van ronde, soms pijnlijke, ovale bultjes onder de huid, in grootte variërend van enkele millimeters tot soms grote kwabben. De gezwellen zijn herkenbaar aan een zeer weke consistentie; ze kunnen zelfs fluctueren. Er bestaan ook wel gesteelde lipomen.

Lipomen kunnen overal op of in het lichaam voorkomen waar vetcellen zitten. Er lijkt een zekere voorkeur te bestaan voor de onderarmen, bovenbenen, hals en romp. Bij vrijwel iedereen bij wie men goed genoeg zoekt zal men wel een of meer lipomen kunnen vinden. Bestaan er veel lipomen ("lipomatose") en zijn die bovendien nog pijnlijk, dan spreekt men wel van de ziekte van Dercum.

Meestal is geen behandeling nodig voor een lipoom. Het lipoom wordt pas chirurgisch verwijderd wanneer het hinderlijk en/of lelijk is of ervan wordt verdacht kwaadaardig te zijn. Dit laatste komt eigenlijk niet voor, hoewel zeer veel mensen zich zorgen maken bij het ontdekken van een lipoom. Men spreekt bij kwaadaardigheid van een liposarcoom. Behalve wanneer het lipoom groot is of op een technisch lastige plaats zit kan de verwijdering door de huisarts worden gedaan. Als het niet gelukt is om het lipoom helemaal te verwijderen, wat niet altijd zo eenvoudig is omdat het weefsel zich soms niet sterk onderscheidt van het normale vetweefsel, zal er vrij vaak een plaatselijk recidief optreden.


</doc>
<doc id="302430" url="https://nl.wikipedia.org/wiki?curid=302430" title="Fluctuatie (medisch)">
Fluctuatie (medisch)

Fluctuatie is in de geneeskunde het verschijnsel dat wanneer men op een plaats op een zwelling drukt de omliggende delen omhoog komen, alsof men op een ballonnetje gevuld met vocht drukt. Dit treedt alleen op als de inhoud van de zwelling vloeibaar is (vocht dus) of als deze zeer week is (bijvoorbeeld zachte lipomen).

In de chirurgie is het optreden van fluctuatie in een ontstekingspuist een teken dat er pus is gevormd, en dat een incisie om deze pus eruit te laten mogelijk zinvol is.



</doc>
<doc id="302431" url="https://nl.wikipedia.org/wiki?curid=302431" title="Kijkoperatie">
Kijkoperatie

Een kijkoperatie was aanvankelijk alleen een diagnostische techniek om met endoscopie (via een niet-natuurlijke opening, anders wordt het geen operatie genoemd) te kijken in een hol orgaan (bijvoorbeeld buikholte of kniegewricht), om te zien of het nodig was over te gaan tot behandeling met een 'echte' operatie. Met het voortschrijden van de techniek bleek het ook mogelijk om instrumenten door de buis heen in de holte te brengen en daarmee in de holte te werken. De term "kijkoperatie" wordt ook voor dergelijke ingrepen gebruikt.

Voorbeelden zijn laparoscopie (in de buikholte kijken) en artroscopie (in een gewricht kijken). Galblaasoperaties, sterilisaties bij de vrouw, en appendixoperaties worden tegenwoordig niet zelden laparoscopisch uitgevoerd. Een voordeel is een sneller herstel, een nadeel de langere duur en de vaak wat grotere moeilijkheidsgraad van de operatie zelf.

Meestal wordt gebruikgemaakt van een aantal poorten die door prikgaatjes worden aangebracht. De gaatjes worden gemaakt met een trocart (troïcart): één of twee instrumentatiekanalen, een kijkbuis en een lichtbuis, en meestal wordt het geïnspecteerde lichaamsdeel wat opgeblazen (bijvoorbeeld met koolzuurgas) om wat ruimte te maken. Na de operatie worden de kleine sneetjes met één à twee hechtingen gesloten.

Een recente techniek voor kijkoperaties is "laparo-endoscopic single-site"-chirurgie (LESS).
Met de LESS-techniek wordt geopereerd in de buikholte via één opening in plaats van 3, 4 of 5 openingen. De opening van 2 cm wordt meestal gemaakt ter hoogte van de navel. Hierbij blijft na verloop van tijd meestal geen enkel litteken over omdat het enige litteken wegvalt in de navel. De techniek is in principe toe te passen bij alle operaties die via de gewone laparoscopie uitgevoerd kunnen worden.

Ook andere plaatsen waar men niet direct een holte zou vermoeden blijken geschikt te zijn voor deze operatietechniek, zoals rughernia's. 

Bijzonder specialistisch is de kijkoperatie bij afwijkingen en stoornissen van het hart. Hugo Vanermen staat hiervoor hoog aangeschreven.


</doc>
<doc id="302722" url="https://nl.wikipedia.org/wiki?curid=302722" title="Staphylococcus epidermidis">
Staphylococcus epidermidis

Staphylococcus epidermidis, rond 1880 "S. albus" genoemd, is een commensale huidbacterie, die bij iedereen voorkomt. Hij zorgt grotendeels voor een natuurlijke barrière en helpt de huid te beschermen, epidermis is Latijn voor opperhuid.

Alleen bij mensen met verminderde afweer, zoals drugsverslaafden, immunodeficiënten, ouderen en pasgeborenen zijn er gevaarlijke gevallen van infectie met deze bacterie aangetroffen. 

"S. epidermidis" is een Grampositieve bacterie. Dit wil zeggen dat deze in een Grampreparaat paars kleurt. De bacterie groeit in groepjes, hier is ook de naam van afgeleid ("staphylo" is Grieks voor 'druiventros'), hij heeft dan ook een bolletjesvorm.

Bacteriekolonies op een nutriëntagarplaat van "S. epidermidis" zijn kleiner dan die van "S. aureus" ("aureus" is Latijn voor 'goudkleurig') en de kolonies van "S. epidermidis" zijn witter van kleur dan meeste "S. aureus"-stammen waarvan de kolonies geel-/goudkleurig zijn. 

Zoals veel stafylokokken is "S. epidermidis" zeer gevoelig voor de meeste antibiotica, tenminste zolang er geen resistentie is ontstaan. 


</doc>
<doc id="302731" url="https://nl.wikipedia.org/wiki?curid=302731" title="Corynebacterium diphtheriae">
Corynebacterium diphtheriae

Corynebacterium diphtheriae is de bacterie die verantwoordelijk is voor de bacteriële infectie difterie. 
Corynebacterium diphtheriae is een aerobe, grampositieve staaf. De bacterie die pathogeen is voor de mens produceert gifstoffen, die vervoerd worden door het bloed. Deze gifstoffen brengen schade toe aan het weefsel in het geïnfecteerde deel van het lichaam. Bij geïnfecteerde personen houdt de bacterie zich op in de mond, neus, keel of huid. Alleen stammen die met een bepaalde bacteriofaag zijn geïnfecteerd, produceren toxine en zijn pathogeen voor de mens. Binnen de soort wordt een drietal typen onderscheiden: Corynebacterium diphtheriae gravis, intermedius en mitis.

Voorkomen: 
De mens is de enige gastheer voor C. diphtheriae. Door vaccinatie is dragerschap met C. diphtheriae in grote delen van de wereld zeldzaam geworden. De ziekte is nu alleen nog endemisch in bepaalde gebieden in Afrika, Azië en Zuid-Amerika met een lage vaccinatiegraad. In de jaren negentig van de vorige eeuw heeft een verheffing plaatsgevonden van difterie in landen van de voormalige Sovjet-Unie, maar de situatie is nu weer grotendeels onder controle.



</doc>
<doc id="302739" url="https://nl.wikipedia.org/wiki?curid=302739" title="Transiënte flora">
Transiënte flora

De transiënte flora bestaat uit veel soorten micro-organismen die door toeval, bijvoorbeeld door handcontact of contact met besmette voorwerpen of met feces op de huid zijn terechtgekomen. De micro-organismen van de transiënte flora vermenigvuldigen zich niet. Er zijn natuurlijk veel verschillende soorten micro-organismen tot de transiënte flora behoren. Deze micro-organismen kunnen heel gemakkelijk verwijderd worden door de handen te wassen met water en zeep. Minder gemakkelijk te verwijderen zijn de residente flora.


</doc>
<doc id="302744" url="https://nl.wikipedia.org/wiki?curid=302744" title="Residente flora">
Residente flora

De residente flora bestaat uit micro-organismen die de huid koloniseren en zich daar wel vermenigvuldigen. Na het wassen van de handen met water en zeep blijft de residente flora grotendeels aanwezig. Deze is dus veel moeilijker te verwijderen dan de transiënte flora. 
Alleen met behulp van een desinfecterend middel kan het aantal residente micro-organismen worden teruggebracht. De residente flora bestaat voornamelijk uit: Propionibacterium acnes en Staphylococcus epidermidis. De meeste huidbacteriën leven in de haarfollikels en zweetklieren, want hier is het altijd vochtig.


</doc>
<doc id="302966" url="https://nl.wikipedia.org/wiki?curid=302966" title="Pompestichting">
Pompestichting

De Pompestichting is een particuliere instelling voor forensische psychiatrie in Nijmegen.
De instelling is vernoemd naar de jurist Willem Pompe (1893-1968) en opende in 1966 haar deuren.

De Pompestichting bestaat uit vijf instellingen:

In 2005 kwam de Pompestichting in het nieuws door plaatsing van een kunstwerk bij de ingang. Het kunstwerk stelt een scorebord voor, waarop het aantal "Uit" en "Thuis" patiënten staan. Het aantal dat op het bord staat aangegeven is niet het werkelijke aantal, maar geeft grofweg de verhouding aan en heeft met name de doelstelling om een maatschappelijke discussie teweeg te brengen over het tbs-systeem.

Sinds 1968 heeft de kliniek een voetbalclub VV Jonker Boys.



</doc>
<doc id="302980" url="https://nl.wikipedia.org/wiki?curid=302980" title="Mozaïcisme">
Mozaïcisme

Met de term mozaïcisme wordt aangegeven dat niet alle cellen in het lichaam van een individu hetzelfde genetisch materiaal bezitten. Het wezenlijke verschil met chimerisme is dat bij mozaïcisme alle cellen voortkomen uit één bevruchte eicel.

Mozaïcisme gaat soms samen met bepaalde genetische afwijkingen. Onder andere het Syndroom van Down, dat veroorzaakt wordt door het voorkomen van drie exemplaren van chromosoom 21 in elke cel, kent een variant met mozaïcisme: mensen met het mozaïek-downsyndroom hebben in een deel van hun cellen drie chromosomen 21 en in de overige cellen twee.

Een natuurlijk mozaïcisme komt in elke vrouw voor; kort na de bevruchting zullen alle cellen een van beide X-chromosomen inactiveren door middel van methylatie. Als de foetus groeit zullen in sommige lichaamsdelen het maternele X-chromosoom tot uiting komen, en in andere delen het paternale. Het inactieve X-chromosoom staat bekend als geslachtschromatine. 

Mozaïcisme kan optreden vlak na de bevruchting, door een non-disjunctie in de mitotische deling. Een van de twee dochtercellen krijgt het extra chromosoom (47), terwijl de andere er één te weinig heeft (45). Meestal sterft de cel met 45 chromosomen. Alle nakomelingen van de 47-cel zullen ook 47 chromosomen hebben, naast alle gezonde cellen met 46 chromosomen. 

Het is echter waarschijnlijker dat bij chromosomale aandoeningen er een non-disjunctie is opgetreden in één van de gameten. Bij een van de vroege celdelingen zal dan het extra chromosoom verloren gaan, waardoor alle dochtercellen nu juist gezond zijn. Het moment waarop dit gebeurt is bepalend voor de verhouding 46:47 chromosomen.

Op het niveau van de genetische code kan een mutatie optreden die later wordt doorgegeven aan alle dochtercellen. De meeste mutaties hebben geen effect, maar sommige uiten zich in het fenotype.

Wanneer een mutatie zich in de teelbalcellen of ovariumcellen bevindt, is er een kans dat de zaad- en eicellen aangetast kunnen zijn. In dit geval spreekt men van kiembaanmozaïsme. Niet alle gameten hoeven aangetast te zijn. Vaak wordt dit soort mutaties ontdekt door onderzoek na klachten van fertiliteitsproblemen of herhaalde miskraam.



</doc>
<doc id="303008" url="https://nl.wikipedia.org/wiki?curid=303008" title="Psychosomatiek">
Psychosomatiek

Psychosomatiek of psychosomatische geneeskunde is een medisch gebied dat zich bezighoudt met de ziektebeelden die zich vooral lichamelijk manifesteren, maar waarbij psychische factoren een duidelijke factor zijn. Het betreft vooral aandoeningen die in de ICD-10 zijn opgenomen in het hoofdstuk Neurotische stoornissen, stress-gebonden stoornissen en somatoforme stoornissen (tegenwoordig ook wel "psychofysiologische" aandoeningen genoemd). Het woord psychosomatisch komt van de Oud-Griekse woorden ψυχή (psuchè) wat "geest" betekent en σῶμα (soma) wat "lichaam" betekent.
De psychoanalyticus Franz Alexander stond aan de wieg van de moderne psychosomatische geneeskunde.

Aan de psychosomatische geneeskunde dragen veel verschillende disciplines bij, waaronder psychologie (met name klinische psychologie), psychiatrie (met name neuropsychiatrie en liaisonpsychiatrie), immunologie, dermatologie, psychoneuro-immunologie, gynaecologie, psychoneuro-endocrinologie en pijnbehandeling.

Veel klachten zijn niet of moeilijk medisch vast te stellen. Toch zijn er gefundeerde redenen waarom symptomen optreden zoals Jung beschreef: "Iemand met voortdurende angst heeft daar gegronde reden voor."

Psychosomatische ziekten zijn modegevoelig. Als de medische kennis toeneemt verschuift de aandacht, en daarmee het aantal lijders. Fibromyalgie, burn-out, chronischevermoeidheidssyndroom, functionele hypoglykemie, RSI, MCS, spasmofilie, whiplash, bekkeninstabiliteit en hyperventilatiesyndroom zijn voorbeelden van aandoeningen waarbij door de meeste medici een grote psychische component wordt verondersteld.




</doc>
<doc id="303434" url="https://nl.wikipedia.org/wiki?curid=303434" title="Lee Jong-wook">
Lee Jong-wook

Lee Jong-wook (Seoel, 12 april 1945 – Genève, 22 mei 2006) was van 2003 tot zijn overlijden in 2006 directeur-generaal van de Wereldgezondheidsorganisatie (WHO).

Lee studeerde medicijnen aan de Nationale Universiteit van Seoel en vervolgens openbare gezondheidskunde aan de Universiteit van Hawaï in Manoa. In de jaren tachtig kwam hij in dienst van de Wereldgezondheidsorganisatie. Hij hield er zich met allerlei medische zaken bezig zoals vaccinatie, immunisering en de bestrijding van tuberculose.

Op 28 januari 2003 werd hij door de Executive Board (raad van bestuur) van de Wereldgezondheidsorganisatie genomineerd voor de post van directeur-generaal. Op 21 maart werd hij door de lidstaten gekozen. De directeur-generaal is de hoofdtechnische en -administratieve voorzitter van de Wereldgezondheidsorganisatie. Hij startte met zijn vijfjarige termijn op 21 juli 2003.

Lee Jong-wook overleed op 61-jarige leeftijd na een spoedoperatie vanwege een bloedpropje in de hersenen.



</doc>
<doc id="303667" url="https://nl.wikipedia.org/wiki?curid=303667" title="Hyperthermie (aandoening)">
Hyperthermie (aandoening)

Hyperthermie is een toestand van het lichaam waarbij er een ongecontroleerde stijging van de temperatuur plaatsvindt door een verstoring van de balans tussen warmteproductie en warmteverlies. De lichaamstemperatuur zal stijgen zonder een verhoogde instelling van de inwendige thermostaat. Dit onderscheidt hyperthermie van koorts.


Hypertermie kan al snel levensbedreigend worden indien er niet adequaat ingegrepen wordt. Te nemen maatregelen kunnen bestaan uit:




</doc>
<doc id="303716" url="https://nl.wikipedia.org/wiki?curid=303716" title="Gastrine">
Gastrine

Gastrine is een hormoon met als voornaamste doel het stimuleren van de maagzuurproductie. Gastrine wordt (hoofdzakelijk) afgescheiden door G-cellen gelegen in het antrum van de maag, maar gastrine wordt ook afgescheiden door het duodenum of jejunum.

Gastrine is gecodeerd op een enkel gen gelegen op chromosoom 17 (17q21). Het actieve hormoon wordt verkregen uit een precursor eiwit van 101 aminozuren lang, preprogastrine genaamd. Door op elkaar volgende enzymatische splitsingen worden uiteindelijk verschillende actieve vormen van gastrine verkregen. De meest voorkomende, maar niet enige, vormen zijn gastrine-34 en gastrine-17 waarbij het getal staat voor het aantal aminozuren. Gastrine wordt gesynthetiseerd op het endoplasmatisch reticulum, daarna verwerkt in het golgi-apparaat en ten slotte verpakt in secretoire granules.

Gastrine wordt afgescheiden in de bloedbaan als reactie op bepaalde prikkels. Het nuttigen van een maaltijd, waarbij de maag wordt opgerekt, er eiwitten en aminozuren in de maag komen, de nervus vagus wordt geprikkeld en de pH in de maag stijgt zijn hierbij van belang. Met name de stijging van de pH is een zeer belangrijke stimulus voor G-cellen om gastrine af te scheiden in de bloedbaan. 

Maagzuur (zoutzuur, HCl) wordt afgescheiden in het lumen van de maag door de pariëtale cellen. Gastrine kan op twee verschillende manieren parietaalcellen aanzetten tot de productie en secretie van HCl. Direct, via de cholocystokinine-2 (CCK2) receptor gelegen op de pariëtale cel. Of indirect via de enterochromaffin-like (ECL) cell. De indirecte manier is veruit de belangrijkste. Ook op de ECL-cel is de CCK2-receptor aanwezig. Stimulatie door gastrine van de CCK2-receptor stimuleert de ECL-cel tot secretie van histamine, wat vervolgens via de histaminereceptor op de pariëtale cel de secretie van HCl stimuleert. Hierop berust de werking van H2-receptorantagonisten, welke de maagzuurproductie remmen.

De secretie van gastrine, en dientengevolge de secretie van HCl, wordt geremd door een lage pH door middel van een negatieve feedback-loop. Als deze terugkoppelingslus wordt doorbroken door bijvoorbeeld het gebruik van maagzuurremmers (zoals protonpompremmers of H2-receptorantagonisten) of door een autonoom gastrineproducerende tumor (gastrinoom, syndroom van Zollinger-Ellison) kunnen er zeer hoge gastrineconcentraties in het bloed ontstaan. Gastrinomen zijn maligne tumoren, meestal in het pancreas, ook wel in het duodenum en zelden elders gelegen.


Er zijn verschillende stimulatietesten om de oorzaak van verhoogde gastrinewaarden te onderscheiden; secretinetest, calciuminfusietest en een standaard proefmaaltijd.
Bij patiënten met een gastrinoom wordt er een duidelijk stijging waargenomen na uitvoering van de secretinetest en de calciuminfusietest. Deze stijging wordt niet gezien bij gezonde personen of patiënten met antrum-G-celhyperplasie. Er is echter bij patiënten met een gastrinoom nauwelijks een stijging van de gastrineconcentratie te zien na een proefmaaltijd, terwijl deze stijging wel wordt waargenomen bij gezonde personen of patiënten met antrum-G-celhyperplasie.

De laatste jaren staat gastrine ook steeds meer in de belangstelling vanwege de mogelijk rol bij het ontstaan van dikkedarmkanker. Ondanks dat er in verschillende onderzoeken is aangetoond dat gastrine proliferatieve eigenschappen heeft en ook daadwerkelijk wordt aangetoond bij weefselonderzoek van adenomen en dikkedarmkanker, blijft het de vraag of de rol van gastrine significant is.


</doc>
<doc id="303860" url="https://nl.wikipedia.org/wiki?curid=303860" title="Spirocheten">
Spirocheten

Spirocheten (Spirochaetes) zijn een stam van dunne spiraalvormige bacteriën. Deze eencelligen bezitten 'peri-plasmatische' (rondom het cytoplasma, dus aan de buitenkant van de cel gelegen) flagellen.

De spirocheet werd voor het eerst in 1982 door Willy Burgdorfer en Alan G. Barbour geïsoleerd. Via de bloedbaan verspreidt de bacterie zich snel door het gehele lichaam, daarbij geholpen door zijn lange zwiepende staart.

De spirocheten zijn opgedeeld in drie families, allemaal behorende tot één enkele orde die met de Spirochaetes materieel overeenkomt: de Spirochaetales.

Enkele leden zijn belangrijke ziekteverwekkers bij de mens:


</doc>
<doc id="303861" url="https://nl.wikipedia.org/wiki?curid=303861" title="Spirillen">
Spirillen

Spirillen (ook wel spiraalbacteriën) zijn gramnegatieve, gebogen staafvormige bacteriën die meestal zweepdraden (mono- of bipolair) bezitten. Ze komen voor in afval en water dat rijk is aan waterstofsulfide. Ze zijn extremofiel en komen voor bij een temperatuur van 50 tot 60 °C en in een sterk basische omgeving met een pH van 8 tot 10. Ze leven onder soortgelijke omstandigheden als de Archaea. "Spirochaeta americana" werd voor het eerst in 2003 beschreven. Tot nu toe zijn er onder de spirillen geen ziekteverwekkers gevonden.


</doc>
<doc id="303867" url="https://nl.wikipedia.org/wiki?curid=303867" title="Protoplasma">
Protoplasma

Het protoplasma is alle levende inhoud in een cel. Deze bevat het cytoplasma met daarin de celkern. Het is een verouderd begrip en wordt niet meer gebruikt.

Deze vloeistof is onder te verdelen in het kernplasma en cytoplasma.


</doc>
<doc id="303868" url="https://nl.wikipedia.org/wiki?curid=303868" title="Klokdiertjes">
Klokdiertjes

Klokdiertjes zijn protozoa (subklasse Peritrichia) die ongeveer 0,1 millimeter lang worden en zowel in zoet als zout water leven. Er zijn verschillende families, waarvan Vorticellidae een van de bekendste is. 

Dit eencellige diertje is samengesteld uit een klokvormige cel en een lange, samentrekbare steel, die bij dreiging spiraalvormig wordt opgerold. De celmond is omgeven door drie trilhaarringen.

Klokdiertjes leven voornamelijk van andere eencelligen, zoals bacteriën (ze zijn 'bacterivoor'), die ze met behulp van trilhaartjes naar binnen waaieren. Ze leven bij voorkeur in langzaam stromend water.
Veel klokdiertjes hebben een steel die samentrekbaar is, maar er zijn ook soorten zonder samentrekbare steel. Als een klokdiertje voedsel verzamelt is de steel uitgerekt, bij verstoring trekt het zich terug.

Klokdiertjes hechten zich meestal aan waterplanten, maar ze hechten zich ook wel aan waterdieren, zoals kikkervisjes, zodat deze met hun zwembewegingen de efficiëntie van de filtratie verhogen. Klokdiertjes richten geen directe schade aan op vissen, maar als ze op wondjes groeien gaan deze irriteren. Bij kreeftachtigen als zoetwatergarnalen veroorzaken ze problemen bij de ademhaling, omdat ze in de kieuwen kunnen woekeren.

De klokdiertjes kunnen zich ook af en toe losmaken van de ondergrond om zich op een andere plaats te vestigen. De vrijzwemmende vorm wordt "telotroch" genoemd. Bij deling krijgt één van de dochtercellen geen steel en zal zwemmend een geschikte vestigingsplaats zoeken. Daarna ontwikkelt zich een eigen steel.

De voortplanting van alle klokdiertjes geschiedt, net als bij poliepen, middels knopvorming en is een vorm van ongeslachtelijke voortplanting.


</doc>
<doc id="303869" url="https://nl.wikipedia.org/wiki?curid=303869" title="Larynxcarcinoom">
Larynxcarcinoom

Larynxcarcinoom of strottenhoofdkanker betreft een carcinoom van de larynx (strottenhoofd). De belangrijkste oorzaak is roken.

Larynxcarcinoom komt meer voor bij mannen dan bij vrouwen, naar men aanneemt doordat vrouwen minder roken en drinken dan mannen. Wanneer de stembanden betrokken zijn bij het proces, staan heesheid of schorheid op de voorgrond. Dit treedt al vroeg op in het ziekteproces. Bevindt de tumor zich boven of onder de stembanden, is er slechts sprake van aspecifieke klachten als slijm in de keel, slikklachten, globusgevoel, rauw gevoel, of een droge keel. Dit heeft tot gevolg dat het ziekteproces zich vaak gedurende langere tijd kan voortzetten, en dat de prognose veel minder goed is. Wanneer de tumor groter wordt kan er ook sprake zijn van benauwdheid door obstructie van de ademweg.

Kleine tumoren zijn vrijwel nooit uitgezaaid. Grotere tumoren hebben vaker uitzaaiingen, meestal naar de dichtstbijzijnde lymfeklieren in de hals.

Larynxcarcinomen worden in Nederland meestal bestraald, soms in combinatie met chemotherapie. In het buitenland (bijvoorbeeld Duitsland) wordt vaker geopereerd. Zeer kleine en zeer grote tumoren worden vaker chirurgisch behandeld. De eerste groep kan soms met een laser behandeld worden. Voorwaarde is dan wel dat de tumor zo klein is, dat na laserbehandeling nog een functionerende stemband overblijft. Deze behandeling wordt alleen door gespecialiseerde KNO-artsen uitgevoerd in universitaire ziekenhuizen en grotere perifere klinieken. Bestraling leidt soms niet tot een goed resultaat, omdat door deze behandeling het strottenhoofd zodanig beschadigd kan raken, dat er geen functionerend strottenhoofd meer is. Dit heeft als gevolg dat de patiënt niet meer in staat is een goede slikbeweging te maken, waardoor deze bij elke slikpoging het risico loopt zich te verslikken, met alle gevolgen van dien. In zo'n situatie wordt meestal het hele strottenhoofd verwijderd (totale laryngectomie). Dan volgt daarna soms ook nog bestraling met of zonder chemotherapie. Aanwezige metastasen in de hals worden soms bestraald, en soms geopereerd.



</doc>
<doc id="304052" url="https://nl.wikipedia.org/wiki?curid=304052" title="Hartspierweefsel">
Hartspierweefsel

Het hartspierweefsel of textus muscularis striatus cardiacus ontstaat tijdens de embryonale ontwikkeling uit het viscerale mesoderm. Hartspierweefsel heeft histologisch zowel eigenschappen van het dwarsgestreept spierweefsel als van het gladde spierweefsel. Het hartspierweefsel ligt tussen het endocard, de binnenste laag, en het pericard, de buitenste laag.
Hartspierweefsel heeft een dwarse streping en ook de lengte van de sarcomeren komt overeen met dwarsgestreept spierweefsel. In tegenstelling tot dwarsgestreept spierweefsel heeft hartspierweefsel maar één tot twee kernen per cel. Zoals in glad spierweefsel liggen de kernen centraal in de cel. Een bijzonder kenmerk van hartspierweefsel zijn de intercalaire schijven. Deze schijven liggen loodrecht op de lengterichting van de verschillende hartspiervezels.

Hartspierweefsel bevat tot 35% mitochondriën wat de hoge energiebehoefte van dit weefsel weerspiegelt.

Het hartspierweefsel kan ontsteken en dan spreken we van myocarditis.


</doc>
<doc id="304067" url="https://nl.wikipedia.org/wiki?curid=304067" title="Melancholie">
Melancholie

Melancholie of weemoed is een gemoedstoestand die neigt naar depressie en zich kenmerkt door een verdrietige kijk op het verleden of een onvervuld verlangen. De naam is afkomstig van het Griekse μέλας (melas: zwart) en χολή (cholè: gal). 'Zwarte gal' is een van de vier humores volgens de leer van Claudius Galenus. Deze sappen zijn slijm, bloed, zwarte gal en gele gal. Men spreekt bijgevolg ook wel van zwartgalligheid.

Melancholie kan zonder reden voorkomen. Melancholie wordt wel eens geassocieerd met de Blues en de Fado, het droevige levenslied, de cafard van een eenzame dronkenlap op een terras, de tranen van Eline Vere, een dromerige blik op een midzomerzonsondergang, de mijmeringen van Wim Sonneveld in Het dorp — kortom romantische sentimenten.

Toch is de term binnen de geschiedenis veel dubbelzinniger. Melancholie heeft sinds de antieke tijd een hele tocht afgelegd. In de loop der tijd heeft melancholie verschillende benamingen gekregen, waaronder spleen, ennui, saudade, walging, zwaarmoedigheid, Weltschmerz, toska, duende, Fernweh, Mal du Siècle.

Het is enerzijds de tol die we betalen doordat we (te) veel weten (over onszelf) of net weten dat we aan de grenzen van ons kunnen en kennen zijn gekomen. Anderzijds is een melancholicus vaak pessimisme, gemis aan moed en ethische lafheid verweten.

De geschiedenis van de melancholie wordt door bepaalde critici (o.a. Erwin Panofsky) opgedeeld in een antieke, middeleeuwse en modernistische periode.

De melancholie kent haar oorsprong in de antieke leer van de humores van de Griekse arts Hippocrates van Kos. Hij verklaarde melancholie als een overschot van zwarte, verbrande gal in het bloed (μέλας, melas, "zwart", + χολή, cholè, "gal"). Galenus (2e eeuw n.Chr.) volgde Hippocrates daarin en verbond het karakter van de melancholieke mens met het element aarde, de herfst, de late volwassenheid, de namiddag van het leven en de middeleeuwse invulling van de sterrenbeelden Weegschaal, Schorpioen en Boogschutter.

De melancholie werd lange tijd negatief beschreven. Alleen het fragment ‚XXX,1’ toegeschreven aan Aristoteles, beschrijft melancholie gematigd positief. Het fragment ziet melancholie als verklaring voor de goddelijke waanzin van genieën en vooraanstaande staatslieden, dichters en kunstenaars. Elk uitzonderlijk iemand heeft een bodem van onverschilligheid in zich.
In de middeleeuwse ‘acedia’ (van het Griekse ακηδία, ‘a-kédia’, a-zorg of anti-betrokkenheid), een monnikenaandoening, komt de verveling naar voren. Melancholie begint met een vlucht vanuit afkeer voor de wereld, en eindigt in dagdromerij, gemis aan transcendentie, moraliseren, zwakte van de geest.

Acedia is een vaak terugkerend thema in de theologische literatuur, bijvoorbeeld bij Thomas van Aquino’s Summa Theologiae (bijvoorbeeld Vraag 35). Melancholie in deze betekenis was tegelijk een van de zeven hoofdzonden, als gevolg van de hoogmoed, en een vreemde geestesziekte, waarbij de zieke zich verdoemd en veroordeeld voelde tot eeuwige hellepijn, met mogelijk zelfmoord tot gevolg. De depressie van schilder Hugo van der Goes in het Rooklooster zou hiermee te maken hebben gehad.

In de Renaissance werd door de geschriften van Marsilio Ficino en Cornelius Agrippa de idee aan populariteit dat de melancholici onder invloed van de planeet Saturnus stonden. Genieën zijn kwetsbaarder om in het moeras, in de afgrond van de melancholie te verdrinken. Tegelijk is melancholie een voorwaarde voor de artistieke en andere creatie. Het idee ontstaat dat melancholie eigen is aan de ziekte die beschaving heet, weliswaar in zeer dubbelzinnige termen.

In het protestantisme van de zestiende eeuw krijgt de melancholie een andere betekenis. Ze gold niet langer als een te vermijden zonde maar als een verzoeking van de duivel. Naar het voorbeeld van Luther, die af en toe last had van zwaarmoedigheid, was af en toe twijfelen aan het geloof een teken dat men vast geloofde, en anderzijds moest de twijfel bestreden worden met gebeden en muziek. Luther en zijn volgelingen van de protestante orthodoxie van de 16e eeuw hebben in talrijke troostgeschriften de melancholie besproken. In de geschriften van de contrareformatie werd melancholie dan ook als een typische protestantse ziekte beschouwd.

Met de ontdekking van de bloedsomloop in 1628 door de Engelse onderzoeker William Harvey bleek de theorie dat melancholie in het bloed ontstond niet meer te kloppen en werd de oorsprong en behandeling van melancholie vooral een zaak van de psychologie.

Tijdens de vroege zeventiende eeuw ontstond een merkwaardige culturele en literaire cult rond melancholie in Engeland. Bepaalde religieuze onzekerheden ontstaan door de Engelse reformatie en een toenemende aandacht voor zonde, verdoeming en redding, leidde naar dit effect.

Melancholie in de beeldende kunst is vaak de projectie van de innerlijke gevoelswereld op landschapstaferelen, in een kamer, in een allegorische of een symbolische ruimte. In de muziek wordt de post-Elisabethaanse cultus van melancholie geassocieerd met John Dowland, die het rouwen centraal stelde. De melancholieke man, bekend als 'malcontent', wordt in de Romantiek vaak voorgesteld als Shakespeare's Hamlet, de melancholieke Deen, een invulling die in het hedendaags toneel nog vaak aan Hamlet wordt gegeven. Een andere literaire uiting van dit cultureel gemoed komt van de werken van John Donne die door dood zijn bezeten.

De meest uitgebreide verhandeling over de cult van melancholie komt van Robert Burton, wiens "Anatomy van de Melancholie" zowel het literaire als het medische perspectief behandelt.

Een even bekende als mysterieuze allegorische kopergravure door Albrecht Dürer is getiteld Melencolia I. Behalve andere allegorische symbolen zijn er een magisch vierkant en een kubus te zien. Het beeld inspireerde Edward Dowden. Een soortgelijk fenomeen, hoewel niet onder dezelfde naam, ontstond tijdens de Romantiek, met werken als "Het lijden van de jonge Werther" van Goethe. Melancholie werd gezien als muze, als personificatie en als teken van genie. Søren Kierkegaard (in de 19e eeuw) en Walter Benjamin & Erwin Panofsky (in de 20e eeuw) schreven erover.

In zijn opstel over melancholie begrensde Freud de melancholie van de rouw in die zin dat melancholie volgens hem verlies van levenszin & interesse voor de buitenwereld tot gevolg had door een verminderde energie en zelfbewustzijn, door zelfverwijt, mogelijk leidend tot de verwachting van de straf en de zelfmoord.

In de 20e eeuw werd veel van de tegencultuur van het modernisme gevoed door vergelijkbare vervreemding en een gevoel van zinloosheid 'ennui' genoemd. In de twintigste-eeuwse kunst vinden we bijvoorbeeld bij Giorgio de Chirico elementen van melancholie.

Tegenwoordig wordt aangenomen dat melancholie hetzelfde is als een klinische depressie. Melancholie wordt tegenwoordig besproken in het kader van de filosofie, geneeskunde, psychologie, religie, literatuur, kunst en muziek.

Er kan gesproken worden over een psychiatrische vorm van melancholie, zoals omschreven in de DSM-IV, wanneer de stemming nadrukkelijk beïnvloed wordt door een verlies van interesse of plezier in alle of bijna alle activiteiten, of gebrek aan reactie op normaal als plezierig beleefde prikkels.

Een melancholische persoon herstelt niet uit eigen kracht, als hem iets goeds overkomt. Melancholie wordt in deze context gezien als een stemmingsstoornis die samen gaat met een extreem onrechtvaardigheidsgevoel, opvallend gewichtsverlies, vroeger ontwaken, en duidelijk depressieve stemming (geen rouw).

Depressie en melancholie zijn soms moeilijk te onderscheiden. Wat Freud in zijn artikel 'Rouw en melancholie' (1917) voor melancholie hield, wordt in onze westerse wereld aan het begin van de 21ste eeuw depressie genoemd. De term werd daarbij gebruikt om een verlieservaring - proces van identiteitsverlies - aan te duiden.



</doc>
<doc id="304229" url="https://nl.wikipedia.org/wiki?curid=304229" title="Massachusetts General Hospital">
Massachusetts General Hospital

Massachusetts General Hospital gevestigd in Boston, Massachusetts is opgericht in 1811 en is een van de oudste algemene ziekenhuizen in de Verenigde Staten. Het ziekenhuis is tevens het oudste en grootste ziekenhuis in New England.

In 1846 werd in dit ziekenhuis voor het eerst in de medische geschiedenis ether gebruikt voor algemene anesthesie. De operatiekamer waar dit plaatsvond bestaat nog steeds, al wordt hij nu alleen als vergaderruimte gebruikt.

Het ziekenhuis werkt nauw samen met de Harvard Medical School. Het heeft een eigen research budget van meer dan $400 miljoen per jaar, en heeft daarmee het grootste researchprogramma van alle ziekenhuizen in de Verenigde Staten.

Het staat bekend als een van de beste ziekenhuizen in de wereld, en staat bijna altijd op de lijst van topziekenhuizen in Amerika die ieder jaar wordt samengesteld door het tijdschrift U.S. News & World Report (zie voor de lijst voor 2005 onder externe links).

Massachusetts General Hospital, dat in de volksmond "Mass General" of zelfs "Mass gen" wordt genoemd, heeft meer dan tienduizend medewerkers, en is daarmee de grootste particuliere werkgever in Massachusetts.

Tussen 1966 en 1967 werd hier in G. Octo Barnetts dierenlaboratorium de programmeertaal MUMPS ("Massachusetts General Hospital Utility Multi-Programming System") ontwikkeld, dat een tijdlang opgang heeft gemaakt bij het creëren van medische expertsystemen.



</doc>
<doc id="304270" url="https://nl.wikipedia.org/wiki?curid=304270" title="Revalidatiegeneeskunde">
Revalidatiegeneeskunde

Revalidatiegeneeskunde is het medisch specialisme dat zich bezighoudt met het verbeteren van het functioneren van mensen met een tijdelijke of chronische aandoening van het bewegingsapparaat al dan niet in combinatie met hersenletsel. 
Het doel is om mensen weer een plaats in de maatschappij te laten innemen. 

Als aandoeningen gelden vooral neurologische aandoeningen (CVA, niet-aangeboren hersenletsel, dwarslaesies, ALS, MS, perifere zenuwletsels) en niet-neurologische aandoeningen (amputaties, traumatologie, orthopedie, chronische pijn van het bewegingsapparaat).
Bij kinderen met ontwikkelingsstoornissen gaat het vooral om het begeleiden van de lichamelijke en mentale ontwikkeling door het kiezen van het juiste schooltype naast het behandelen van de beperkingen die door de verschillende aandoeningen ontstaan.

De behandeling door een revalidatiearts richt zich met name op het omgaan met de aandoening en de beperkingen die deze oplevert. 



</doc>
<doc id="304363" url="https://nl.wikipedia.org/wiki?curid=304363" title="Lokaal anestheticum">
Lokaal anestheticum

Een lokaal anestheticum is een geneesmiddel of farmacon dat gebruikt wordt om de zenuwgeleiding tijdelijk te blokkeren. Bij een lage dosis wordt de sensorische zenuwgeleiding uitgeschakeld, en bij een hogere dosis ook de motorische. Dit noemt men lokale anesthesie.

Algemeen hebben lokale anesthetica een membraanstabiliserend effect. Het effect wordt verkregen door het verminderen van de membraanpermeabiliteit voor ionen zoals natrium, kalium en calcium, dit verhindert zodoende de geleiding van actiepotentialen.

De gevoeligheid van zenuwvezels voor lokale anesthetica is vooral afhankelijk van hun dikte en de aanwezigheid van een myelineschede. De blokkering van zenuwen gebeurt dan ook in de volgende volgorde: eerst vallen pijn-, koude- en warmtegevoel uit, gevolgd door de tastzin, de viscerale- of ingewandspijn en ten slotte de motoriek (het aansturen van de skeletspieren).

Lokale anesthetica kennen een breed gamma aan indicaties. Zij kunnen als oppervlakte-anestheticum worden gebruikt om beschadigde huid of mucosa (slijmvlies) te verdoven. Infiltratief toegepast kunnen zij intradermaal en subcutaan alsook voor de verdoving van gewrichten en peesscheden worden gebruikt. Zij worden ook toegepast tijdens een epidurale of spinale anesthesie. Intraveneus worden zij onder plaatsing van een knelband gebruikt om een regionale anesthesie van een arm of een been te verkrijgen (verdoving volgens Bier).

In het farmacotherapeuthisch kompas staan onderstaande preparaten vermeld. Ze worden verdeeld in amiden, esters en overige preparaten.

Procaïne (Novocaïne) is in Nederland niet meer in de handel. In andere landen worden nog allerlei andere -caine preparaten toegepast. Lidocaïne-prilocaïnecrème (Emla®) is een mengsel van de 2 genoemde middelen.



</doc>
<doc id="304536" url="https://nl.wikipedia.org/wiki?curid=304536" title="Aarsmade">
Aarsmade

De aarsmade ("Enterobius vermicularis") is een kleine worm (ca. 5–10 mm) die parasitair voorkomt in de darmen van de mens. Het diertje is geelwit van kleur.
In 1983 is een tweede soort beschreven, de "Enterobius gregorii".

Dit zou echter ook slechts een vroeg stadium van de "Enterobius vermicularis" kunnen zijn.

De aarsmade behoort tot de rondwormen. Met name kinderen lopen ze nogal eens op, bijvoorbeeld in crèches of kleuterscholen. Ze zijn een typische menselijke parasiet: besmetting vindt slechts plaats van mens tot mens, en in huisdieren kunnen ze niet overleven.

Aarsmaden bevinden zich in het onderste deel van de dikke darm en in de blindedarm (de ileocaecale regio). Ze leven ongeveer 8 weken, zijn kommavormig, en leggen hun eitjes op de huid rond de anus. Door krabben worden ze vaak verder verspreid. Buiten het lichaam kunnen de eitjes lang in leven blijven, zodat ze via onder andere speelgoed, meubels of kleding aan de vingers of in voedsel terechtkomen om iemand anders te besmetten. Ook kan men zo zichzelf opnieuw besmetten. De eitjes komen uit in de twaalfvingerige darm en de larven zakken nog verder af, en zo is de cirkel rond.

Aarsmaden komen vaak 's nachts naar buiten en veroorzaken dan jeuk rond de anus en schaamlippen. Ze kunnen ook in de ontlasting worden aangetroffen. Bij hevige infecties komen ze ook in de vagina voor, waar ze zich echter niet kunnen voortplanten.
De wormpjes zijn overigens vrij onschuldig en veroorzaken hooguit jeuk, diarree en wat vage darm- en buikklachten. Wel kan de jeuk sommige mensen uit hun slaap houden, wat tot moeheid en geprikkeldheid leidt. Het krabben kan ontstekingen en een kapotte huid veroorzaken. Besmetting met "Enterobius vermicularis" wordt enterobiasis genoemd.

Behandeling vindt plaats door toediening van medicijnen, bijvoorbeeld mebendazol, dat zonder recept bij de apotheek of de drogist verkrijgbaar is. Goede hygiëne is uiteraard ook uit preventief oogpunt van het grootste belang. Wanneer één gezinslid de worm heeft, zal echter wel het hele gezin behandeld moeten worden om te voorkomen dat men elkaar voortdurend opnieuw besmet.



</doc>
<doc id="304649" url="https://nl.wikipedia.org/wiki?curid=304649" title="Hirsutisme">
Hirsutisme

Hirsutisme is mannelijke overbeharing bij een vrouw en kan op het gehele lichaam alsook in het gelaat voorkomen.

De belangrijkste oorzaken van hirsutisme zijn hormonale factoren, medicamenten (vooral bij inname van meerdere medicijnen tegelijk) en erfelijkheid.

Bij hormonaal hirsutisme worden de androgene steroïden als oorzaak gezien. Overproductie van deze hormonen kan plaatsvinden in de bijnierschors en het ovarium. Een relatief veelvoorkomende oorzaak is het polycysteus-ovariumsyndroom.

De eerste symptomen beginnen in de puberteit.

Overbeharing kan men zelf verwijderen door scheren, harsen en ontharingscrème, maar dit biedt slechts een tijdelijk resultaat.
Voor een blijvend resultaat kan men onder andere gebruikmaken van elektrisch ontharen. Er zijn echter ook contra-indicaties:



</doc>
<doc id="304675" url="https://nl.wikipedia.org/wiki?curid=304675" title="Harvard Medical School">
Harvard Medical School

De Harvard Medical School (HMS) is een instituut van de Harvard-universiteit (Harvard University), dat is gevestigd in het medische district Longwood ten zuidwesten van het centrum van Boston, Massachusetts, waar ook een aantal bekende gespecialiseerde ziekenhuizen liggen die met Harvard Medical School geaffilieerd zijn: Beth Israel Deaconess Medical Center, Brigham and Women's Hospital, Children's Hospital Boston en het Dana-Farber Cancer Institute. Harvard Medical School werkt ook samen met het elders in Boston gelegen Massachusetts General Hospital.



</doc>
<doc id="305020" url="https://nl.wikipedia.org/wiki?curid=305020" title="Lugol">
Lugol

Lugol is een di-joodoplossing, die als indicator voor zetmeel wordt gebruikt en heeft een rode kleur. Bij aanwezigheid van zetmeel treedt een blauwkleuring op. De naam stamt af van de naam van de Franse medicus Jean Guillaume Auguste Lugol (1786-1851). 

Het gebruik is zeer eenvoudig, het hoeft enkel aan de stof toegevoegd te worden. Men kan er echter niet de hoeveelheid aanwezig zetmeel uit afleiden.

Een lugoloplossing wordt ook gebruikt als ontsmettings- en desinfectiemiddel onder andere bij het spoelen van de baarmoeder van een koe. 

Verder wordt lugol gebruikt in de geneeskunde bij het toepassen van radioactieve stoffen, die voor het scannen van bepaalde delen van het menselijk lichaam nodig zijn, zoals het maken van een SAP scan. SAP staat voor Serum Amyloïd P, dat zich bindt aan amyloïd in allerlei organen zoals de lever, milt en nieren. Aan het SAP wordt een kleine hoeveelheid radioactief jodium gebonden. Voor het beschermen van de schildklier wordt vooraf tien druppels lugol vermengd met water gedronken om zo de schildklier te beschermen tegen opname van radioactief jodium. De lugol verdwijnt later weer vanzelf uit de schildklier.

Ten slotte wordt lugol gebruikt bij de gram-kleuring van bacteriën ter onderscheiding van de gram-negatieve en gram-positieve bacteriën.

Lugol kan bereid worden door in 70 ml gedestilleerd water volgende stoffen op te lossen:

Natriumacetaat zorgt ervoor dat het di-jood in het water opgelost blijft, en creëert daarenboven een basisch milieu, waarin di-jood een klein beetje hydrolyseert tot jodide (I) en hypojodiet (IO). Deze ontleding treedt enkel op boven pH 8. Zuiver di-jood lost zeer slecht op in water, maar als er al opgeloste jodide-ionen in de oplossing voorkomen, lost het verdere di-jood makkelijk op door de vorming van polyjodide-ionen (tri-jodide en pentajodide):

De I-ionen verbinden zich met zetmeel en geven zo een blauwe kleur aan het zetmeel.

Lugol onderscheidt zich van joodtinctuur doordat deze ethanol bevat en lugol niet.

Zuivere lugol is schadelijk bij inademing en opname door de mond en bij aanraking door de huid. Ook aanraking met de ogen kan schade toebrengen.



</doc>
<doc id="305129" url="https://nl.wikipedia.org/wiki?curid=305129" title="Nel Ensberg">
Nel Ensberg

Cornelly (Nel) Ensberg (Paramaribo, 30 september 1946) is de eerste Surinaamse logopediste. 

Ensberg bezocht de Fr. Staehelinschool, vervolgens de C.R. Froweinschool (Mulo) en behaalde in 1965 aan de kweekschool de onderwijzersakte; daarna behaalde ze de hoofdakte en L.O.-akte Duits. Van 1971 tot 1974 studeerde ze logopedie in Groningen, Nederland. Na haar repatriëring werkte ze als lerares logopedie aan de kweekscholen en het Instituut voor de Opleiding van Leraren (IOL). Daarnaast had ze een praktijk als logopediste. Ze gaf ook spraaklessen aan dove en slechthorende kinderen. Voor de staatsradio SRS verzorgde ze jarenlang kinderprogramma's. Tot haar vakgebied behoorde ook het begeleiden van omroepers en nieuwslezers, en Nederlandse stagiaires-logopedie in Suriname.


</doc>
<doc id="305296" url="https://nl.wikipedia.org/wiki?curid=305296" title="Foniatrie">
Foniatrie

Foniatrie (van het Griekse "fonè", stem) is een geneeskundig specialisme dat zich toelegt op het onderzoek en de behandeling van stemafwijkingen. 

Het vraagt uiteraard een multidisciplinaire aanpak, omdat stemgebruik zowel psychische, somatische als maatschappelijke aspecten omvat. Een foniater is dus meestal een ORL-arts die zich verder gespecialiseerd heeft. Alleen in gespecialiseerde (meestal universitaire) ziekenhuizen werkt een foniater, en dan ook nog in een team met anderen, zoals ORL-arts, logopedist en revalidatiearts.

Een bekende Franse foniater is François Le Huche.



</doc>
<doc id="305472" url="https://nl.wikipedia.org/wiki?curid=305472" title="René Allendy">
René Allendy

René Allendy (Parijs, 19 februari 1889 – 12 juli 1942) was een Frans arts.

Allendy was actief als geneesheer, psychoanalyticus, homeopaat en astroloog. Als psychiater behandelde hij onder anderen Antonin Artaud, René Crevel en Anaïs Nin. In 1922 stichtte hij de "Groupe d'études philosophiques et scientifiques" aan de Sorbonne.


</doc>
<doc id="305815" url="https://nl.wikipedia.org/wiki?curid=305815" title="Reumatoloog">
Reumatoloog

Een reumatoloog is een arts die zich heeft gespecialiseerd in de reumatologie, de behandeling van reumatoïde artritis en verwante klachten.
Een belangrijk onderdeel van de werkzaamheden van een reumatoloog betreft pijnbestrijding bij reumapatiënten.


</doc>
<doc id="305869" url="https://nl.wikipedia.org/wiki?curid=305869" title="Edward de Bono">
Edward de Bono

Edward de Bono (Malta, 19 mei 1933) is een Brits psycholoog, arts en managementauteur. Hij studeerde met een Rhodesbeurs aan de Universiteit van Oxford. Hij verzorgde colleges aan de universiteiten van Oxford, Cambridge, Londen en Harvard. Voor de BBC maakte hij de televisieserie "De Bono's Thinking Course" en voor de Duitse WDR "The Greatest Thinkers".

De Bono bedacht onder andere de term 'lateraal denken' en het concept van de 'zes denkhoeden'.

Voorbeelden van wat hij bereikt heeft met het lateraal denken concept zijn de Olympische Spelen in Los Angeles in 1984, de eerste spelen die winstgevend waren. De organisatie directeur, Peter Ueberroth, schreef dit succes toe aan de Bono. Hetzelfde geldt voor John Bertrand, schipper in de America's Cup.

Via deze methode wordt het denkproces opgesplitst in verschillende denkrollen of denkrichtingen die door gekleurde hoeden worden voorgesteld. Deze techniek kan in diverse types van overleg gebruikt worden: een vergadering, een creatief denkproces, een evaluatie... Essentieel is dat elke deelnemer tegelijk via één kleur hoed naar het voorgelegde vraagstuk kijkt. Het doel is immers juist dat de ervaring en intelligentie van iedereen gebruikt wordt in alle richtingen.

Het toepassen van de zes denkhoeden als zes rollen tijdens een vergadering waarbij eenieder bij zijn rol blijft wordt door De Bono dan ook als verkeerd en zelfs contraproductief gezien.

De zes hoeden kunnen zowel enkelvoudig als meervoudig worden gebruikt. Bij enkelvoudig gebruik worden de hoeden gebruikt als symbolen om een bepaald type van denken op te roepen. "Laten we eens met onze groene hoed naar deze uitdaging kijken." Bij meervoudig gebruikt worden alle hoeden één voor één afgegaan om de uitdaging vanuit diverse perspectieven te bekijken. Er is niet één juiste volgorde, al wordt vaak de blauwe hoed aan het begin en einde van een sessie gebruikt.







In het boek "Zes waarde-insignes" uit 2004 (ISBN 90-470-0311-X) geeft De Bono een instrument om bedrijfswaarden te herkennen en in te delen en geeft hij een aanzet voor een scoresysteem.

Lateraal denken is gebaseerd op het opnieuw (anders) ordenen van de bestaande informatie om zodoende nieuwe informatie te laten ontstaan. De term lateraal denken is geïntroduceerd door Edward de Bono.
Een probleem kent vaak een begin en een eindsituatie. Het denkproces is het proces van het vinden van een weg van het begin naar de eindsituatie. Normaal is de mens geneigd om een zo recht mogelijke lijn te volgen van begin naar einde via bekende wegen. Als ergens in deze lijn een onmogelijkheid of een schijnbare onmogelijkheid zit, gooien veel mensen de hele oplossing weg om een nieuwe te zoeken. Iemand die lateraal denkt gaat verder met de ingeslagen weg met de gedachte van "Stel dat het wel mogelijk zou zijn". Hierdoor ontstaat een middel om verder te kijken dan die positie waar het schijnbaar onmogelijk leek. Dit kan leiden tot geheel nieuwe inzichten.
Voorbeeld van lateraal denken[bewerken]

"Bedenk eens hoe de wereld eruitziet als koeien konden autorijden" is een voorbeeld van lateraal denken. De meeste mensen denken gelijk "Koeien kunnen niet autorijden", met als gevolg dat ze ook niet fantaseren wat de gevolgen zouden zijn als koeien dit wel konden. Iemand die dat wel doet kan tot inzichten komen die niets met autorijdende koeien te maken hebben, maar wel heel nuttig kunnen zijn op een ander gebied.



</doc>
<doc id="305938" url="https://nl.wikipedia.org/wiki?curid=305938" title="Sandwich (seksualiteit)">
Sandwich (seksualiteit)

Een sandwich is een sekspositie bij geslachtsgemeenschap tussen drie personen. Hierbij ligt een persoon tussen de twee andere personen, net als broodbeleg tussen twee boterhammen, vandaar de naam. 

Het hoeft niet altijd twee mannen en een vrouw te betreffen. Met seksspeeltjes als bijvoorbeeld een voorbinddildo is deze handeling ook tussen drie vrouwen of twee vrouwen en een man mogelijk. Tussen homoseksuele mannen verwijst de term naar de seksuele handeling waarbij de persoon die zich in het midden bevindt zowel anaal gepenetreerd wordt, als zelf een van de anderen penetreert.



</doc>
<doc id="306049" url="https://nl.wikipedia.org/wiki?curid=306049" title="Onmogelijke figuur">
Onmogelijke figuur

Onmogelijke figuren zijn figuren, getekend of op een andere manier weergegeven in twee dimensies, die onmogelijk lijken te kunnen bestaan in drie dimensies. Onmogelijke figuren zijn een vorm van gezichtsbedrog. De figuur suggereert een onmogelijke toedracht, althans voor wie klakkeloos een driedimensionale interpretatie geeft aan de tweedimensionale versie.
Typisch aan deze figuren is dat men nergens een detail kan aanwijzen dat fout is - en toch schijnt de totaliteit in de echte wereld niet te kunnen.

Voorbeelden van onmogelijke figuren zijn de zogenaamde Driehoek van Penrose, een onmogelijke kubus en de oneindige trap. Deze en andere onmogelijke figuren worden veelvuldig gebruikt in het werk van de bekende graficus Maurits Cornelis Escher (1898-1972).



</doc>
<doc id="306615" url="https://nl.wikipedia.org/wiki?curid=306615" title="Vruchtwaterpunctie">
Vruchtwaterpunctie

Een vruchtwaterpunctie ("amniocentese") is een prenataal onderzoek waarbij een beetje vruchtwater van een zwangere vrouw wordt afgenomen voor onderzoek. Na de punctie worden de cellen van de foetus die zich in het vruchtwater bevinden opgekweekt waarna het chromosomenpatroon in gespecialiseerde laboratoria kan worden onderzocht. Hiermee kunnen chromosomale afwijkingen, bijvoorbeeld het syndroom van Down worden opgespoord.


Een vruchtwaterpunctie kan na 16 weken zwangerschap tot aan de uitgerekende datum. Bij het onderzoek wordt met een holle naald door de buikwand, onder echoscopische geleide, de vruchtzak aangeprikt en vruchtwater opgezogen. Dit kan gebeuren onder al dan niet lokale verdoving.

Complicaties welke kunnen optreden zijn: verlies van bloed of vruchtwater, infectie, weeënactiviteit en miskraam. De kans op een miskraam is ongeveer 0,3 procent.

Voordeel van een vruchtwaterpunctie ten opzichte van een vlokkentest is dat het risico op een miskraam kleiner is en dat ook een neuralebuisdefect kan worden opgespoord of uitgesloten. Ook kan er een uitspraak met 100% zekerheid worden gedaan, in tegenstelling tot de vlokkentest.




</doc>
<doc id="306625" url="https://nl.wikipedia.org/wiki?curid=306625" title="Humaan choriongonadotrofine">
Humaan choriongonadotrofine

Humaan choriongonadotrofine (hCG) is een hormoon dat tijdens een zwangerschap door de placenta wordt geproduceerd.

Vanaf de innesteling gaat de syncytiotrofoblast, een weefsel dat ontstaat na innesteling van een bevruchte eicel in de baarmoederwand, hCG produceren.
In de urine van de vrouw is dit soms al 2 weken na de bevruchting aantoonbaar (1 dag over tijd). Zwangerschapstesten zijn hierop gebaseerd.

Humaan choriongonadotrofine oftewel hCG is een glycoproteïne met een alpha en een beta keten. De biologische werking wordt bepaald door de 24 C-terminale aminozuren van de bèta-keten. De alfa-keten is analoog aan die van LH, FSH en TSH.

Onder pathologische omstandigheden wordt hCG of de vrije beta keten geproduceerd door bepaalde tumoren.
Bij Europees kampioen Tienkamp Thomas Van der Plaetsen wees hCG in 2014 op teelbalkanker.

hCG kan gemeten worden in urine en bloed met behulp van immunochemische methoden. De referentiewaarden kunnen per laboratorium verschillen omdat er een verschil bestaat in het herkennen van de verschillende vormen van hCG. Voor de urinebepaling is de eerste ochtendportie het meest geschikt. Tot ongeveer de zevende week van de zwangerschap verdubbelt de serumconcentraties van hCG zich iedere 2 dagen. De productiesnelheid neemt vanaf de zevende week af. Tijdens de negende tot tiende week worden de hoogste hCG-serumconcentraties gemeten in de moeder. De bepaling van de bèta-hCG wordt ook gebruikt voor de risicoschatting van downsyndroom, trisomie 13 en trisomie 18.

Bij een extra-uteriene zwangerschap stijgen de hCG-concentraties minder snel dan tijdens een normale zwangerschap. Er worden dan zelden serumwaarden gevonden hoger dan 10.000 U/l.

De gemeten hCG-waarden in de urine worden beïnvloed door contaminatie van de urine met bloed. Ook een te sterk verdunde urine kan leiden tot foutieve uitslagen.

De organisatie Moeders voor Moeders zamelt urine van zwangere vrouwen in om de hCG te gebruiken voor de productie van Pregnyl, een medicijn dat onder andere wordt gebruikt bij vruchtbaarheidsbehandelingen, zoals IVF en IUI.

hCG wordt ook verkocht als afslankmethode (hoewel er geen wetenschappelijk bewijs is dat hCG effectief is in de behandeling van overgewicht). De kuur wordt toegediend door middel van injecties in combinatie met een streng dieet. Dr. Simeons beschrijft in zijn boek "Een nieuwe geneeswijze van vetzucht", hoe vetzucht hiermee genezen kan worden. Enkele verzekeringsmaatschappijen vergoeden de behandelingen, indien men alternatieve geneeswijzen in het pakket heeft. De toepassing wordt soms als omstreden gezien, aangezien het aanbod van hCG beperkt zou zijn en sommige mensen van mening zijn dat de beschikbare hoeveelheid beter gebruikt kan worden bij vruchtbaarheidsbehandelingen.

Op 28 september 2002 legde het Nederlandse Regionaal Medisch Tuchtcollege te Zwolle een voormalig huisarts een waarschuwing op, inzake het buiten de geregistreerde indicatie voorschrijven en toepassen van hCG bij overgewicht. Op 23 oktober 2003 werd het hoger beroep door het Centraal Medisch Tuchtcollege verworpen, waardoor de veroordeling in stand bleef.

Op 24 december 2009 beantwoordde de minister van VWS Kamervragen over dit off-labelgebruik.

Op 7 mei 2014 vernietigde in hoogste instantie De Raad van State een bestuurlijke boete die de minister had opgelegd aan een firma, die het middel gebruikte als hulp bij het afslanken.



</doc>
<doc id="306905" url="https://nl.wikipedia.org/wiki?curid=306905" title="Monocyt">
Monocyt

Een mono-cyt is een ronde of ovale witte bloedcel (leuko-cyt) en is een deel van het immuunsysteem van het menselijk lichaam. Het beschermt tegen in het bloed voorkomende ziekteverwekkers en verplaatst zich snel naar geïnfecteerde weefsels. Het is één van de vijf belangrijkste witte bloedcellen. Een monocyt is 12 tot 20 μm in diameter en groter dan een rode bloedcel. Ze worden aangemaakt in het beenmerg en zijn afkomstig van hemato-poëtische ('bloed-makende') stamcellen. Allereerst wordt een monoblast gevormd, die zich verder ontwikkelt tot een pro-monocyt ('voorstadium van een monocyt'), waaruit vervolgens de monocyt ontstaat. De helft van de ongedifferentiëerde monocyten worden opgeslagen in de milt en de andere helft blijft twee tot drie dagen in het bloed zitten om vervolgens in een weefsel te gaan zitten waar de ongediferentiëerde monocyten zich afhankelijk van het weefsel differentiëren in verschillende macrofagen.

De celkern van een monocyt is onregelmatig van vorm. Soms vertoont de kern één en soms twee indeukingen. De kern kan hoefijzervormig zijn of uit door kernmateriaal verbonden segmenten bestaan. De onregelmatigheid kan nog worden vergroot doordat de kern meestal opgevouwen is. De kernstructuur is fijn, met hier en daar licht gekleurde plekken en donkere punten.

Het cytoplasma van een monocyt is blauwgrijs met plekjes en lijkt bedekt te zijn met kleine, nauwelijks zichtbare korreltjes. Monocyten kunnen in de weefsels door fagocytose (vertering) allerlei lichaamsvreemde stoffen opnemen. Zij gaan daarbij vaak over in een celtype dat men macrofagen noemt. Ze kunnen ook geïnfecteerde cellen doden met behulp van antilichamen die de ziekteverwekker insluit of door zich te hechten via pathogeen-receptor herkenning aan de ziekteverwekker.

Monocyten zijn ook betrokken bij atheromatose.

Een verhoogde hoeveelheid monocyten in het bloed duidt op een ontsteking en wordt monocytose genoemd.


</doc>
<doc id="307129" url="https://nl.wikipedia.org/wiki?curid=307129" title="Clownseczeem">
Clownseczeem

Clownseczeem ("periorale dermatitis") is een algemeen voorkomende huidaandoening rond de mond die gepaard gaat met rode, jeukende plekken van enkele millimeters groot. De direct aan het lippenrood grenzende huid is vaak niet aangedaan. Soms geven de afwijkingen een brandende of stekende pijn. Vaak vertoont de huid ook enige schilfering. Behalve rond de mond komen de afwijkingen ook voor aan weerszijden van de neus en rond de ogen.

Vooral mensen met een vet huidtype hebben een grotere kans op het ontwikkelen van clownseczeem, vooral als er regelmatig cosmetica op de gezichtshuid worden gebruikt. Vrouwen hebben vaker last van clownseczeem dan mannen. De klachten kunnen worden uitgelokt door het smeren van cosmetica in het gebied rond de mond, zoals dag- en nachtcremes. Afsluiten van de poriën in de huid speelt hierbij een rol. 

Er is een duidelijke relatie tussen het smeren van hormooncremes in het gelaat en het ontstaan van de periorale dermatitis. Wanneer de arts de verschijnselen van periorale dermatitis bij vergissing aanziet voor 'gewoon' eczeem en hiervoor nog sterker hormooncremes voorschrijft, kunnen de klachten verder verergeren.


</doc>
<doc id="307344" url="https://nl.wikipedia.org/wiki?curid=307344" title="Laryngectomie">
Laryngectomie

Laryngectomie is een door de kno-arts uitgevoerde operatie waarbij het strottenhoofd wordt verwijderd. De reden voor het verwijderen van het strottenhoofd (larynx) is in de meeste gevallen strottenhoofdkanker (larynxcarcinoom).

Bij deze operatie wordt de luchtpijp onder het strottenhoofd doorgesneden en net boven het borstbeen in de hals op de huid aangesloten (tracheostoma). De slokdarm die aan de achterzijde tegen het strottenhoofd aanligt, wordt hierbij geopend en tijdens de operatie ook weer dichtgemaakt. Vanwege deze wond is het na de operatie noodzakelijk dat de voeding enige tijd via een neus(voedings)sonde plaatsvindt. Dit is een slangetje dat via de neus en de slokdarm in de maag komt. Via dit slangetje zal de patiënt na de operatie ongeveer 10 dagen gevoed worden.

Na de verwijdering van het strottenhoofd is er een volledige scheiding ontstaan tussen de luchtpijp (ademhalingsweg) en de slokdarm (spijsverteringsweg). In- en uitademen en ook hoesten gaat niet meer via de mond. Ook het snuiten van de neus is (tijdelijk) niet meer mogelijk.

Het spreken na een laryngectomie gaat niet meer op de normale manier. In het verleden was spreken alleen mogelijk wanneer de patiënt lucht inslikte en deze lucht weer "opboerde" (slokdarmspraak). De opgeboerde lucht brengt de slokdarm in trilling, waardoor iemand zich weer verstaanbaar kan maken. Sinds de jaren 80 is het echter dankzij een Nederlandse (Groningse) uitvinding voor de meeste patiënten na een laryngectomie weer mogelijk om te communiceren. Dit gebeurt door een klein ventiel tussen de luchtpijp en de slokdarm te plaatsen (spraakknoopje). Dit ventiel zorgt ervoor dat de patiënt lucht naar zijn slokdarm kan sturen waarmee hij kan spreken, terwijl een klepje in dit ventiel voorkomt dat er eten of drinken vanuit de slokdarm rechtstreeks in de luchtpijp komt. Het enige nadeel is dat het klepje af en toe vervangen moet worden. Een andere methode is het tegen de keel aanhouden van een apparaat (electrolarynx) wat de keel in trilling brengt waardoor de patiënt door middel van articulatie weer kan spreken.


</doc>
<doc id="307392" url="https://nl.wikipedia.org/wiki?curid=307392" title="Teylers Hofje">
Teylers Hofje

Teylers Hofje is een van de twintig hofjes die Haarlem kent. Het Teylers Hofje is te vinden aan de Koudenhorn 64a, aan het Spaarne aan de rand het centrum van Haarlem. De achteringang (niet open voor publiek) is gelegen aan de Teylershofjestraat.

Het Teylers Hofje is van 1787 en is gesticht uit de nalatenschap van Pieter Teyler van der Hulst net als het op steenworp afstand gelegen Teylers Museum aan het Spaarne met ernaast gelegen rivier de Spaarne alsook het Teylers Fundatiehuis in de Damstraat 21. Pieter Teyler van der Hulst vestigde al een hofje in 1752, na de dood van zijn vrouw. Hij vestigde dit hofje op het terrein van het huidige Vrouwe- en Antonie Gasthuys. In zijn testament bepaalde hij dat er een nieuw hofje gebouwd moest worden aan het Spaarne. In 1787 werd het Teylershofje verplaatst naar de Koudenhorn.

Pieter Teyler bestemde zijn hof voor eerzame dames van boven de 70. Thans wonen er ook alleen vrouwen, maar die zijn algemeen wel wat jonger. Het hofje telt 24 huisjes gelegen rond een binnentuin. Deze huisjes hebben de status rijksmonument en zijn ingeschreven onder nummer 19507 in het monumentenregister. In het hoofd- of voorgebouw is een beheerderswoning en een regentenkamer te vinden. Op de binnenplaats bevindt zich een hardstenen pomp. Het ontwerp is van architect Leendert Viervant die ook het ontwerp van de Ovale Zaal in het Teylers Museum heeft gemaakt. Het hofje heeft aan de kant van de Koudenhorn een neoclassicistische façade, de entree wordt geflankeerd door dorische zuilen.

Het hofje is overdag vrij toegankelijk, alleen niet op zondag.


</doc>
<doc id="307838" url="https://nl.wikipedia.org/wiki?curid=307838" title="Gentiaanblauwtje">
Gentiaanblauwtje

Het gentiaanblauwtje ("Maculinea alcon", ook wel geplaatst in de geslachten "Phengaris" en "Glaucopsyche") is een vlinder van natte heidebiotopen en vochtige schrale graslanden. Ondanks wettelijke bescherming blijft het gentiaanblauwtje in Vlaanderen achteruitgaan. De soort is in Vlaanderen (België) bedreigd en in heel Europa, ook in Nederland, kwetsbaar.

Het verspreidingsgebied van het gentiaanblauwtje strekt zich uit van Zuid-Scandinavië tot Noord-Spanje en van West-Frankrijk tot de Kaukasus en Centraal-Azië. In België komt hij enkel voor in Vlaanderen. In Nederland is de soort vrij zeldzaam en komt voor in de zandgebieden. Uit de duinen is zij verdwenen. De Vlaamse populatie ligt aan de zuidgrens van een aaneengesloten deel van het verspreidingsgebied dat via Nederland, Noord-Duitsland en Denemarken doorloopt tot Zuidwest-Zweden. 

De vlinder komt enkel voor op vochtige heide, in veengebieden en op heischrale graslanden. Het gentiaanblauwtje is een zeer gespecialiseerde dagvlinder die voor zijn overleving afhankelijk is van de bloemen van de klokjesgentiaan ("Gentiana pneumonanthe") en bepaalde mieren. 

Het gentiaanblauwtje is een middelgrote vlinder die een spanwijdte of vlucht van de voorvleugels bereikt van 32 tot 36 millimeter. De bovenzijde van de vleugels is bij mannetjes blauw met zwartbruine vleugelranden. De bovenzijde van de vleugels bij vrouwtjes is grijsbruin met wat blauw aan de vleugelbasis en donkere vlekken op de voorvleugels. De onderzijde van de vleugels is bij beide seksen licht grijsbruin met 2 rijen witgerande zwarte stippen.

De eitjes zijn te herkennen doordat ze helder wit afsteken tegen de paarsblauwe kroonbladeren en groene stengel en bladeren van de klokjesgentiaan. De rups is lichtgroen of roodachtig bruin van kleur en heeft een donkere kop.

Het gentiaanblauwtje is een van de grootste van de familie van de blauwtjes, de soort lijkt uiterlijk op het berggentiaanblauwtje. Deze laatste soort heeft echter een ander verspreidingsgebied zodat er in het veld geen verwarring is.

De bovenkant van de mannetjes is blauw; bij het vrouwtje is het blauw beperkt tot de vleugelbasis en is de rest van de bovenkant grijsbruin. Meest kenmerkende is echter de onderkant van de vleugels die licht grijsbruin zijn en twee rijen witomzoomde zwarte stippen heeft. Verwarring is mogelijk met drie andere blauwtjes die regelmatig op heidevelden worden gezien: het heideblauwtje en het icarusblauwtje, die beide oranje vlekken op de vleugelonderkant hebben en het boomblauwtje die echter een lichte grijsblauwe onderkant heeft.

Na de paring zet het vrouwtje haar eitjes meestal af op de bijna volgroeide, maar nog gesloten bloemknoppen van klokjesgentiaan. Gemiddeld zetten ze zo’n zeven eitjes per bloemknop af, waarvan er slechts twee tot drie rupsen het vierde rupsstadium halen. Na 10 dagen kruipt de larve uit het ei en eet zich een weg naar de zachte bloemdelen in het binnenste van de bloem. Na 10 dagen kruipt de larve weer naar buiten en laat zich op de grond vallen. Hier wacht de rups geduldig op de komst van een bossteekmier ("Myrmica ruginodis") of een moerassteekmier ("M.scabrinodis"). Deze neemt de rups mee naar het mierennest. De rups scheidt een stof af die precies overeenkomt met dat van larven van de mier. De mieren beschermen en voeden de rups met mierenlarven en –eitjes, maar ook met prooien van de mieren. De rups parasiteert op de mieren, deze specifieke vorm van parasitisme wordt broedparasitisme genoemd. In begin van de volgende zomer is de rups volledig ontwikkeld en vindt de verpopping plaats. Na een popstadium van drie weken komen begin juli de eerste vlinders uit de pop en verlaten zo snel mogelijk het mierennest. De mannetjes en vrouwtjes zoeken elkaar op waarna de cyclus zich herhaalt. De vlinder vliegt in één generatie per jaar van begin juni tot eind augustus, met een piek tussen 20 juli en 20 augustus.

Voor het gentiaanblauwtje geschikt natuurbeheer moet zorgen voor twee essentiële zaken: voldoende klokjesgentianen voor de eiafzet en een vrij grote dichtheid aan mierennesten van het geslacht "Myrmica". Om zowel kiemingsplaatsen voor nieuwe gentianen als nestgelegenheid voor waardmieren te bieden, moet een gebied zowel jonge als een goed ontwikkelde vegetaties hebben. Het gaat hier om volgende habitats: vooral natte heide, hoogvenen, randen van vennen, heischrale graslanden en blauwgraslanden.

Voor het klokjesgentiaan moet het grondwaterpeil voldoende hoog gehouden worden zodat deze kunnen kiemen. Het grondwaterpeil mag echter in de winter niet te langdurig boven het maaiveld staan omdat de overwinterde rupsen (en de mieren zelf) in de mierennesten kunnen verdrinken. De meest geschikte beheersvorm voor het creëren van een goede vegetatiestructuur is extensieve begrazing, maar indien het om een kleine populatie gaat, moet erop toegezien worden dat de klokjesgentianen (en de daarop gelegde eitjes) niet door de grazers afgevreten worden.

Kleinschalig plaggen in de buurt van klokjesgentianen kan er eveneens voor zorgen dat de zaden van de waardplant beter kiemen. Aangezien het meerdere jaren duurt vooraleer de knoopmieren op geplagde stukken opnieuw nesten bouwen, moet het plaggen beperkt blijven tot enkele vierkante meters. Heischrale graslanden kunnen na midden september gefaseerd gemaaid worden om de klokjesgentianen te behouden.

Op één oude, niet-gedateerde waarneming uit de Scheldevallei na, is de Vlaamse verspreiding van het gentiaanblauwtje in de 20e eeuw steeds beperkt geweest tot de Kempen. Voor 1991 kwam het gentiaanblauwtje vrij verspreid voor in de Kempen. In de periode 1991-1998 werd het aantal regio’s waarin het gentiaanblauwtje voorkwam gehalveerd. De verspreiding is anno 2000 nog verder beperkt, er is sprake van een achteruitgang van 69% in vergelijking met de periode voor 1991. Alle in 2000 bekende populaties van het gentiaanblauwtje bevonden zich in de Noordelijke en Oostelijke Kempen. Door het gebruik van een inventarisatieraster van 5x5 km is het mogelijk dat de achteruitgang nog wordt onderschat terwijl de verspreiding wordt overschat.

Vlaanderen telt twaalf populaties van het gentiaanblauwtje in negen gebieden: vier populaties in vier gebieden in de provincie Antwerpen en acht populaties in vijf gebieden in de provincie Limburg. Dit laatste komt doordat in de Vallei van de Zwarte Beek het gentiaanblauwtje aanwezig is in vier deelgebieden die van elkaar gescheiden zijn door minstens 700 meter. Deze worden beschouwd als aparte populaties omdat gentiaanblauwtjes zeer standvastig zijn.

De bescherming van het gentiaanblauwtje gaat gepaard met aandacht voor het welzijn van totaal andere organismen zoals planten en andere, niet-verwante insecten. De enige waardplant van het gentiaanblauwtje is de klokjesgentiaan, deze plant wordt in Vlaanderen als bedreigd beschouwd en daarom wettelijk beschermd. Samen met de waardplant, de waardmieren en andere knoopmieren en de parasiterende sluipwesp, vormt het gentiaanblauwtje een hechte levensgemeenschap. De voornaamste habitat van het gentiaanblauwtje in Vlaanderen - de Noord-Atlantische natte heide met gewone dopheide - is een volgens de Europese Habitatrichtlijn te beschermen habitattype.

In opdracht van de afdeling natuur van de Vlaamse Gemeenschap werd het soortbeschermingsplan gentiaanblauwtje opgesteld door de Onderzoeksgroep Dierenecologie van de Universiteit Antwerpen. Dit biedt een wetenschappelijk onderbouwd, concreet en gebiedsgericht actieplan om deze bedreigde vlinder in Vlaanderen te behouden en zijn leefgebieden te versterken en te herstellen. Het is het eerste Vlaamse beschermingsplan voor een ongewerveld dier.

Het duingentiaanblauwtje ("Maculinea alcon arenaria") is een uitgestorven ondersoort van het gentiaanblauwtje die alleen in Nederland voorkwam. Er waren twee populaties van het duingentiaanblauwtje bekend: in Meijendel, een duingebied tussen Wassenaar en Den Haag, en in De Meije, een lintdorp bij de Nieuwkoopse Plassen. Deze standvlinder leefde in vrij voedselarme duingraslanden met waardplanten.

Het duingentiaanblauwtje had in Meijendel de kruisbladgentiaan ("Gentiana cruciata") als waardplant, ook het berggentiaanblauwtje ("Maculinea rebeli"), dat in de Lage Landen niet voorkomt leeft hiervan. Het duingentiaanblauwtje in De Meije had de klokjesgentiaan ("Gentiana pneumonanthe") als waardplant. Het duingentiaanblauwtje was een uiterst zeldzame standvlinder, er is weinig over deze ondersoort vastgelegd. In De Meije verdween deze vlinder in 1975 en in de duinen van Meijendel verdween zij in 1979.


</doc>
<doc id="307942" url="https://nl.wikipedia.org/wiki?curid=307942" title="Resusantagonisme">
Resusantagonisme

Resusantagonisme treedt op als een resusnegatieve vrouw in verwachting is van een resuspositief kind. Als rode bloedcellen van de foetus (vooral bij de bevalling/keizersnede, maar ook bij vruchtwaterpunctie) in de bloedbaan van de moeder terechtkomen kunnen die de productie van antistoffen veroorzaken, wat bij latere zwangerschappen problemen bij de vrucht kan geven doordat de antilichamen een gevaar vormen voor de foetus.

Resusantilichamen kunnen in de bloedbaan van de baby de rode bloedcellen (voor een gedeelte) vernietigen met bloedarmoede tot gevolg. Het bij de afbraak geproduceerde bilirubine kan hersenbeschadigingen veroorzaken en mogelijk de dood van de baby. Als blijkt dat bij een vruchtwaterpunctie een hoog bilirubinegehalte gemeten wordt kan prenataal om de twee weken een bloedtransfusie gegeven worden, waarna de bevalling rond de 33e week wordt ingeleid.

Ter voorkoming van deze complicatie wordt in geval van resusincompatibiliteit Rh0(D)-immunoglobuline preventief toegediend aan de moeder om het aanmaken van resusantistoffen te voorkomen.

Een resusnegatieve moeder kan een positief kind hebben als de vader van het kind resuspositief is. Is de vader homozygoot resuspositief (en de moeder negatief), dan zal het kind altijd heterozygoot resuspositief zijn. In dat geval treedt dus resusantagonisme op. Is de vader heterozygoot resuspositief, dan zal het kind met 50% kans resuspositief zijn.

In de geschiedenis zijn vrouwen bekend die een gezond kind hadden en daarna alleen miskramen. In zo'n geval is het zeer goed mogelijk dat er sprake was van resusantagonisme. Had een vrouw meerdere miskramen maar ook gezonde kinderen, dan was er misschien sprake van een heterozygoot resuspositieve vader.


</doc>
<doc id="308291" url="https://nl.wikipedia.org/wiki?curid=308291" title="Prednisolon">
Prednisolon

Prednisolon is een corticosteroïde ontstekingsremmer en de actieve metaboliet van prednison. In tegenstelling tot prednison - een prodrug van prednisolon - dat alleen oraal kan worden toegepast, kan prednisolon ook als injectie en als oogdruppel werkzaam zijn. Ook toepassing op de huid en rectale aanwending vereist prednisolon. Prednison moet immers eerst in de lever worden omgezet in prednisolon. Het FNA (Formularium der Nederlandse Apothekers) heeft twee dranken ontwikkeld van 1 en 5 mg per ml. Prednisolon is een bittere stof.


</doc>
<doc id="308333" url="https://nl.wikipedia.org/wiki?curid=308333" title="Déjà vu">
Déjà vu

Een déjà vu "(uit het Frans: eerder gezien)" is een bekend verschijnsel in de psychologie; het betreft de ervaring iets mee te maken waarvan men tegelijkertijd de indruk heeft het al eerder te hebben meegemaakt, terwijl men weet dat dat niet het geval is.
De term "déjà vu" is afkomstig uit het boek "L'Avenir des Sciences Psychiques (De toekomst van de psychische wetenschappen)" van de Franse onderzoeker Émile Boirac. Déjà vu, of de volledige naam "phénomène de déjà vu", slaat in de wetenschap meestal op een onechte herinnering of herinneringsbeleving en staat ook bekend onder de namen, "Bekanntheitstäuschung", "fausse reconnaissance", "paramnesie" en "Schon-dagewesene". In het algemene spraakgebruik is men echter de term ook gaan gebruiken als aanduiding van elke bekende situatie.

Een mogelijke verklaring stamt uit de neurologie.
Wat bij een déjà vu gebeurt, kan ook worden omschreven als een "kortsluiting" van de hersenen. Normaal gesproken wordt een beeld vanuit de ogen naar een plek in de hersenen gebracht waar de mens er zich bewust van wordt, daarna wordt dit beeld opgeslagen in de hersenen. Bij een déjà vu ontstaat er een kortsluiting, waardoor het beeld zich eerst in de hersenen opslaat, voordat de hersenen (de mens) zich bewust worden van het beeld. Omdat het een kortsluiting betreft kan men zich dus ook niet herinneren wanneer en hoe men het eerder heeft meegemaakt, want al die informatie is niet opgeslagen.
Hoe ontstaat nu zo'n kortsluiting? Hierover bestaan verschillende speculaties. De Franse psychiater Pierre Janet schreef déjà vu toe aan een stoornis in de visuele waarneming, waarbij een waargenomen prikkel via twee informatiestromen, of kanalen (A en B, bovenste paneel in figuur) de hersenen bereikt. Hierbij treedt er echter een splitsing op tussen beeld A, dat de hersenen het eerst bereikt, en beeld B. De hersenen zullen nu beeld B, dat een fractie van een seconde later aankomt, als bekend categoriseren.

Een tweede opvatting komt van Daniel Dennett die meent dat déjà vu berust op een misinterpretatie of stoornis in de hersenen zelf (onderste paneel in figuur). Deze zou een gevolg kunnen zijn van bepaalde farmaca, vermoeidheid of een neurologische stoornis, zoals bijvoorbeeld epilepsie. Een mogelijk gebied waar deze stoornissen kunnen optreden is de hippocampus. Dit gebied (en de omringende slaapkwab) speelt namelijk een belangrijke rol in het herkennen of voorwerpen en gebeurtenissen nieuw of bekend zijn. Bewuste herkenning gaat daarbij regelmatig gepaard met een beleving van vertrouwdheid of anders gesteld, het bekendheidsgevoel (Duits: "Bekanntheitsgefühl", Frans: "sentiment de familiarité"). Het spontaan vuren van zenuwcellen in dit gebied zou dan kunnen leiden tot een déjà-vu-beleving. Er is in dit model dus slechts één factor van belang: de activiteit van een hersengebied, en dus geen twee informatiestromen of kanalen zoals Janet aannam. De waarnemingsprikkel hoeft hier ook niet per se de aanleiding te zijn van de déjà-vu-beleving. Meer waarschijnlijk is dat de déjà-vu-beleving spontaan ontstaat, waarbij subjectief de indruk ontstaat dat een gelijktijdige externe gebeurtenis of zelfs een toevallige gedachte de aanleiding is.

Het fenomeen "déjà vu" is ook op andere, niet-wetenschappelijke, manieren geïnterpreteerd.
Wanneer een gebeurtenis uit een droom vervolgens daadwerkelijk plaatsvindt, kan dat als déjà vu worden ervaren. 
Nog alternatieve verklaringen zijn dat déjà-vu-beelden een teken zijn uit een andere wereld, herinneringen uit een vroeger bestaan (reïncarnatie), uittreding (uit het eigen lichaam treden). Kortom een verschijnsel van buitenzintuigelijke waarneming of ESP.

Al lang geleden stelde de Canadese neurochirurg Penfield vast dat diepe hersenstimulatie van de temporale kwab bij epileptici levendige beelden en herinneringen bij de patiënten kon oproepen. Recent is hetzelfde gevonden door Canadese neurochirurgen bij behandeling van een patiënt met obesitas. De elektroden waren hierbij aangebracht in de hypothalamus om de eetlust te remmen. Elke keer als de stroom werd aangezet, kreeg de patiënt levendige herinneringen aan een scène van twintig jaar geleden. Hoe meer stroom, hoe sterker de herinnering. Vermoedelijk had de stimulatie ook effect op naburige gebieden in het limbische systeem waaronder de hippocampus. De door hersenstimulatie kunstmatig opgeroepen herinneringen, kunnen in tegenstelling tot de spontane déjà vu verschijnselen, wél met echte herinneringen te maken hebben.

Het phénomène de déjà vu slaat niet alleen op beelden ontleend aan de visuele waarneming, er zijn ook varianten bekend waarbij het gaat om een innerlijk proces, zoals een gedachte of een ervaring: men spreekt dan ook wel van déjà senti (eerder gevoeld), eerder bezocht (déjà visité) of eerder meegemaakt of beleefd (déjà vécu). Ook het tegenovergestelde proces kan plaatsvinden: men zegt dan bijvoorbeeld dat een bekend persoon of beeld nooit eerder is gezien. Dit verschijnsel heet jamais vu (nooit gezien). Jamais vu treedt o.a. op bij het syndroom van Capgras.


</doc>
<doc id="308576" url="https://nl.wikipedia.org/wiki?curid=308576" title="Fibrine">
Fibrine

Fibrine is een bloedstollingseiwit in het bloedplasma dat een belangrijke rol speelt bij de normale wondgenezing en bloedstolling.

Fibrine is het product van omgezet fibrinogeen met behulp van het enzym trombine. Fibrine kan worden afgebroken door plasmine, wat op diens beurt afkomstig is van plasminogeen.

Fibrine speelt ook een rol bij de ontstekingsreactie. Het vormt dan een netwerk met als doel een schadelijke agens (bijvoorbeeld bacteriën) op zijn plek te houden zodat de weefselschade beperkt blijft.


</doc>
<doc id="308606" url="https://nl.wikipedia.org/wiki?curid=308606" title="Prematuur (voortplanting)">
Prematuur (voortplanting)

Prematuur ('vóór de rijpheid') is een aanduiding die in de geneeskunde betekent dat een baby te vroeg geboren is. Normaal gesproken duurt een zwangerschap 40 weken, gerekend vanaf de eerste dag van de laatste menstruatie. Als de zwangerschap niet de volle 40 weken duurt, is al naargelang het moment van geboorte sprake van een eerdere geboorte, vroeggeboorte, extreme prematuriteit of een miskraam.

Een zwangerschap duurt gemiddeld 40 weken, wanneer een kind geboren wordt tussen 37 en 42 weken heet dit 'op tijd'. In principe is dan, als er geen andere complicaties zijn, een thuisbevalling mogelijk. Als de baby geboren wordt na een zwangerschap korter dan 37 weken, spreekt men volgens de definitie van de WHO van een vroeggeboorte.
Wanneer een zwangerschap spontaan voor de 22e zwangerschapsweek eindigt, spreekt men van een miskraam. Een vroeggeboorte met een zwangerschapsduur van minder dan of gelijk aan 32 weken wordt extreme prematuriteit genoemd. Afhankelijk van hoe veel te vroeg het kind geboren is moet het kind in een couveuse tot het kind volgroeid is. In Nederland ligt de ondergrens om te trachten een kind in leven te houden op 24/25 weken, afhankelijk van hoe goed het kind 'het doet'. Bij deze zeer jonge kinderen treden echter verhoudingsgewijs veel, ook ernstige, handicaps op, ook als ze het halen. In andere landen wordt wel eens getracht nog jongere kinderen in leven te houden.

De grens van levensvatbaarheid daalt door de vooruitgang die geboekt wordt in de neonatologie. De twee jongste kinderen die als prematuren geboren werden, zijn waarschijnlijk James Elgin Gill (geboren op 20 mei 1987 in Ottawa, na 21 weken en 5 dagen zwangerschap) en Amillia Taylor (geboren op 24 oktober 2006 in Miami, na 21 weken en 6 dagen zwangerschap).

Bij het geboortegewicht worden in het algemeen twee grenswaarden aangehouden. Een geboortegewicht van minder dan 2.500 gram wordt aangeduid als 'laag' en een geboortegewicht tot 1.500 gram wordt 'erg laag' genoemd. Vroeggeboren kinderen kunnen zelfs rond de 400 gram wegen.


Prematuriteit onder de 32 weken kan grote gevolgen hebben in het latere leven van het kind, te denken valt aan:


Er is een kans dat premature baby's een of meer van deze stoornissen ontwikkelt. Het is echter niet zo dat een premature baby zeker een of meer van deze stoornissen ontwikkelt.

Vaak hangt prematuriteit met dysmaturiteit samen. Wanneer een kind voor de 28e week prematuur wordt geboren, met verwacht gewicht en lengte naargelang de zwangerschapsduur, spreekt men van immaturiteit.



</doc>
<doc id="308614" url="https://nl.wikipedia.org/wiki?curid=308614" title="Dysmaturiteit">
Dysmaturiteit

Dysmaturiteit of intra-uteriene groeivertraging betekent dat een kind wordt geboren met een te laag geboortegewicht in verhouding tot de duur van de zwangerschap. Zo'n baby met te laag geboorte gewicht noemt men een dysmatuur. Kenmerkend voor een dysmatuur zijn een magere buik en een relatief groot hoofd.

Dysmaturiteit kan samen gaan met prematuriteit (vroeggeboorte), maar er kan ook sprake zijn van een voldragen zwangerschap. In het laatste geval zijn de longen en andere organen meestal gewoon ontwikkeld, dit in tegenstelling tot premature kinderen.

Er zijn veel verschillende oorzaken van dysmaturiteit. Soms kan er geen oorzaak gevonden worden. Dysmaturiteit kan onder andere ontstaan door:

Bij tweelingzwangerschappen komt dysmaturiteit ook voor.


In de eerste 6 maanden na de geboorte groeit een dysmatuur extra snel, maar meestal blijven deze baby's toch klein voor hun leeftijd. 
Bij kinderen met dysmaturiteit is de kans hoger dat een kind een stoornis ontwikkelt zoals ADHD, autisme, verstandelijke of lichamelijke handicap, vooral als de groeivertraging al in het begin van de zwangerschap is ontstaan.


</doc>
<doc id="308629" url="https://nl.wikipedia.org/wiki?curid=308629" title="Trombine">
Trombine

Trombine is een enzym dat van belang is bij de bloedstolling. Het enzym ontstaat uit protrombine en tromboplastine en zet onder andere fibrinogeen in fibrine om. Fibrine is het basisbestanddeel van een stolsel.

Een bloedstolsel is nodig, en zelfs levensreddend, omdat het een bloeding stopt. Op de plaats waar een bloedvat lek is, bijvoorbeeld door een wond, dient de bloeding te worden gestopt en de vorming van fibrine is ter plaatse een voorwaarde om dit te bewerkstelligen.

Trombine heeft echter nog meer functies; in het gehele proces van de bloedstolling speelt trombine een centrale rol. Het activeert de bloedplaatjes (trombocyten) die hechten aan het beschadigde weefsel. Het activeert ook diverse stollingsfactoren die er op hun beurt weer voor zorgen dat er meer trombine gevormd kan worden.

Trombine ontstaat uit protrombine dat door het enzym factor Xa (Romeinse 10, de a staat voor "actief") wordt omgezet naar trombine. Trombine zet factor V (5) om naar Va, en dit Va bindt aan Xa zodat het XaVa complex wordt gevormd. Dit complex, gebonden aan geactiveerde bloedplaatjes, wordt het protrombinase complex genoemd, dit complex kan protrombine wel 1000 keer sneller omzetten naar trombine dan Xa alleen. Trombine stimuleert niet alleen zijn vorming, het remt het ook. Dit is noodzakelijk om ervoor te zorgen dat de stolselvorming alleen ter plaatse van de wond optreedt en niet doorgaat. Immers, het bloed dient vloeibaar te blijven in de circulatie, en alleen te stollen ter plaatse van het lekkende bloedvat.

Zodra er voldoende trombine is gevormd en het stolsel begint te ontstaan dient protrombinase te worden geremd. Trombine bindt aan trombomoduline, dit trombomoduline-trombine complex is in staat proteïne C te activeren. Het geactiveerde proteïne C (Activated Protein C, APC) kan factor V weer inactiveren. Hierdoor wordt het protrombinase complex dusdanig geremd dat de trombinevorming weer teniet wordt gedaan.

Trombine wordt ook gebruikt in vleeslijm in de levensmiddelenindustrie. Hierbij worden kleine stukjes vlees aan elkaar geplakt om grotere stukken vlees te creëren. 


</doc>
<doc id="308945" url="https://nl.wikipedia.org/wiki?curid=308945" title="Coopertest">
Coopertest

Een coopertest is een oefening waarbij de conditie van een deelnemer wordt gemeten. De bekendste vorm daarvan is die waarin een hardloper in 12 minuten een zo groot mogelijke afstand aflegt.

De test is ontworpen door Kenneth Cooper, een arts bij de Amerikaanse luchtmacht die in de jaren 60 Amerikaanse ruimtevaarders begeleidde. Cooper liep in zijn jeugd zelf 4'18" op de mijl, maar na zijn medische studies kreeg hij last van hoge bloeddruk en overgewicht. Hij ontwierp voor zichzelf een oefenprogramma om dit overgewicht weg te werken en zijn conditie drastisch te verbeteren. De resultaten die hij dus zelf aan den lijve ondervond, publiceerde hij, en hij overreedde bovendien de Amerikaanse legerleiding de test te gebruiken om het uithoudingsvermogen (UHV) van de soldaten te bepalen.

Inmiddels is de coopertest in vrijwel de gehele sportwereld ingevoerd als handig en snel instrument om iemands basisconditie te bepalen: uit de afstand die iemand in 12 minuten loopt kan heel eenvoudig zijn/haar conditiepeil worden afgelezen. De test is daarom geliefd bij sportleraren op middelbare scholen en sportclubs, als conditiemeting. Als de test wordt afgelegd op een stationair apparaat zoals een loopband, hometrainer of crosstrainer en er wordt een cardiogram gemaakt dan ontstaat ook een beeld van de toestand van het hart.

Overigens ontwikkelde Cooper de test ook voor andere activiteiten, zoals fietsen en zwemmen.
Hij heeft gekozen voor 12 minuten omdat bij lichamelijke inspanning na ongeveer die tijdsduur de hartslag niet verder stijgt en er een "steady state" ontstaat. Ook wilde hij per dag een zo groot mogelijk aantal betrouwbare tests uitvoeren.

In zijn studie over de dood van hardloper Jim Fixx heeft Cooper geopperd dat een test van 12 minuten voor sommigen te kort zou kunnen zijn om latente hartproblemen aan het licht te kunnen brengen.

Voor de coopertest worden diverse tabellen gehanteerd. Onderstaande tabellen zijn bedoeld voor: leeftijd 13-20, leeftijd 20-50+ en voor ervaren lopers.

De wereldrecordhouders (m/v) op de 5000 m zouden bij de coopertest respectievelijk ongeveer 4750 m en 4300 m afleggen.



</doc>
<doc id="308981" url="https://nl.wikipedia.org/wiki?curid=308981" title="World Anti-Doping Agency">
World Anti-Doping Agency

Het World Anti-Doping Agency (WADA) is het Wereldantidopingagentschap. Het is een onafhankelijke organisatie, opgericht en bestuurd door het IOC. Het werd opgericht op 10 november 1999 in Lausanne om doping in de sport te bestrijden. Craig Reedle is de voorzitter. In 2001 werd besloten het hoofdkantoor over te plaatsen naar Montreal in Canada. De helft van het inkomen van WADA komt van het IOC. De andere helft komt vooral van overheden. 


</doc>
<doc id="309205" url="https://nl.wikipedia.org/wiki?curid=309205" title="Adelbert Nelissen">
Adelbert Nelissen

Adelbert Nelissen (Haarlem, 1 december 1948 - 6 september 2014) was een Nederlands pleitbezorger van de macrobiotiek en pionier van de natuurvoedingsindustrie.

Nelissen interesseerde zich al jong voor filosofie, architectuur, dans, kunst, sport en geneeskunde. Hij studeerde traditionele Oosterse geneeswijzen en filosofie aan het niet-erkende International College of Oriental Medicine in Baarn en Londen. Samen met zijn vrouw Wieke was hij in 1970 in Amsterdam oprichter van "Stichting Natuurvoeding", dat zaken deed onder de naam "Manna Natuurvoeding". Hiermee was hij belangrijk bij de introductie en popularisering van zuurdesembrood, tofoe, seitan, miso, sojasaus, zeegroente en biologische voeding in het algemeen. 

Nelissen was directeur van het door hem en zijn vrouw in 1976 opgerichte Oost West Centrum in Amsterdam, dat in 1985 omgevormd werd tot het Kushi-Instituut, vernoemd naar de Amerikaanse macrobiotiekgoeroe Michio Kushi. Door middel van kooklessen en zijn lezingen moedigde hij velen aan tot een andere levenswijze. Met zijn directe en onderzoekende benadering trok hij veel kennis van de reguliere medische en voedingswetenschap in twijfel. Dit leidde uiteindelijk in 2003 dat hij door de toenmalige inspecteur-generaal voor de Gezondheidszorg, Herre Kingma, genoemd werd als een voorbeeld van gevaarlijke kwakzalverij. Nelissen overleed op 65-jarige leeftijd aan hartritmestoornis.

De Nederlandse Inspectie voor de Gezondheidszorg Noord-Holland en Justitie stelden in 1998 een onderzoek in naar de handelwijze van Nelissen. Een en ander kwam op gang na het uitbrengen van een zwartboek door het Comité tegen Misbruik van Macrobiotiek waarin Nelissen medeschuldig werd geacht aan de dood van ten minste vier personen, waaronder José Krijnen (pseudoniem: Flora), de voormalige echtgenote van Roel van Duijn. Ook publiciste Laurie Langenbach, de in 1984 aan baarmoederhalskanker overleden levensgezel van Wally Tax, stond onder invloed van Nelissen.

De door Nelissen gegeven adviezen over voeding en levenswijze zouden volgens hem patiënten van hun kwalen verlossen. Het verwijt luidde: "Misleiding, verkeerde adviezen, voorgewende medische deskundigheid en het in de weg staan van goede medische hulp". Eind 2001 werd Nelissen veroordeeld tot een boete van 2269 euro en 6 maanden voorwaardelijke gevangenisstraf. In hoger beroep werd hij begin 2004 opnieuw veroordeeld, deze keer tot een boete van 2000 euro en 6 maanden voorwaardelijk. Hierop ging Nelissen in cassatie. De Hoge Raad vernietigde het vonnis; het hof had ten onrechte belet dat een getuige antwoord gaf op een vraag van de verdediging. De zaak werd vervolgens naar het hof teruggestuurd.

Op 27 maart 2006 deed het gerechtshof van Den Haag uitspraak in deze zaak, waarbij Nelissen werd veroordeeld tot 6 maanden voorwaardelijk omdat hij José Krijnen had afgehouden van een medische behandeling in de reguliere gezondheidszorg. Het was de eerste maal dat iemand in Nederland om deze reden werd veroordeeld.



</doc>
<doc id="309222" url="https://nl.wikipedia.org/wiki?curid=309222" title="Ziekte van Pick">
Ziekte van Pick

De ziekte van Pick is een vorm van dementie die zich meestal openbaart op relatief jonge leeftijd (45-50 jaar).
De ziekte is genoemd naar de Duitse neuroloog Arnold Pick, die voor het eerst een patiënt met deze ziekte beschreef in 1892.
In tegenstelling tot de ziekte van Alzheimer die de gehele hersenen aantast, beperkt deze soort van dementie zich tot de frontale kwab van de grote hersenen.

De ziekte van Pick heeft uiteenlopende symptomen, zoals persoonlijkheidsveranderingen (agressie, rare opmerkingen), concentratieproblemen, spraakproblemen (o.a. herhalen van woorden, verlies van spraak), veranderingen in seksueel gedrag, veranderd eetpatroon. Het herkennen van mensen en plaatsen blijft lang behouden. Ook hierin verschilt de ziekte van Pick van de ziekte van Alzheimer.
Voor artsen is de ziekte van Pick in het begin vaak moeilijk te herkennen, omdat het om relatief jonge patiënten gaat met in het begin slechts geringe symptomen.

Er is nog geen behandeling voor de ziekte van Pick.

De Vlaamse Alzheimer Liga is pluralistisch en niet gebonden aan andere organisaties. Ze heeft samenwerkingsverbanden met andere zelfhulpgroepen en organisaties. De Liga ondersteunt de uitwisseling van kennis over en ervaring met de ziekte van Alzheimer aan de hand van familiegroepen en doet ook aan mediavoorlichting.




</doc>
<doc id="309230" url="https://nl.wikipedia.org/wiki?curid=309230" title="C-reactief proteïne">
C-reactief proteïne

Het C-reactief proteïne (Engels: "C-reactive protein"), meestal afgekort tot CRP, is een zogenaamd acutefase-eiwit. CRP wordt geproduceerd door de lever en afgegeven in de bloedbaan.
Na het ontstaan van een ontsteking neemt de hoeveelheid CRP in het lichaam binnen een paar uur toe. Hierdoor is CRP waardevol voor het vaststellen van de aanwezigheid van een ontsteking of om het effect van een medische behandeling op de ontsteking te volgen. De toename van CRP wordt vaak al gezien voordat er klinische symptomen van een ontsteking door de patiënt worden waargenomen. CRP is niet specifiek genoeg om de oorzaak van de ontsteking aan te tonen, maar het is een signaalmolecuul dat aangeeft dat aanvullend medisch onderzoek nodig is.

Naast de gebruikelijke CRP-bepaling is er ook een ultrasensitieve CRP-bepaling op de markt gekomen, hs-CRP; high sensitive CRP of C-reactief proteïne (CRP), ultra-sensitief, waarmee zeer laaggradige ontstekingsreacties aangetoond kunnen worden. Uit diverse recente studies is duidelijk geworden dat de hs-CRP, met name indien gecombineerd bepaald met het totaal cholesterol en het HDL-cholesterol, een sterke voorspeller is van toekomstige coronaire aandoeningen bij ogenschijnlijk gezonde personen. Dit onderzoek is uitgevoerd omdat vermoed wordt dat laaggradige, chronische ontstekingen een belangrijke rol spelen bij het proces van atherosclerose.

Voordat CRP toegepast werd, werd er gebruikgemaakt van de bezinking (erytrocytbezinkingssnelheid ofwel BSE), voor het aantonen van een ontsteking. Bij het begin van een ziekteproces kan het echter enkele dagen duren voordat er een stijging van de BSE optreedt. Daarmee verandert de bezinking veel trager dan het CRP, dat in zes tot acht uur na begin van de ontsteking verhoogd is. Ook daalt de BSE na het uitdoven van een ziekteproces veel trager dan het CRP. Verder is de bezinking ook afhankelijk van onder andere geslacht, leeftijd, zwangerschap, geneesmiddelengebruik, hematocriet en morfologie van de rode bloedcellen. Door al deze factoren is de bezinking in de acute fase van de ontsteking van minder diagnostische waarde geworden.

De normaalwaarde voor gezonde volwassenen is kleiner dan 10 mg/l.



</doc>
<doc id="309315" url="https://nl.wikipedia.org/wiki?curid=309315" title="YPbPr">
YPbPr

YPbPr (ook bekend als "YPrPb", "PrPbY" en "PbPrY") is een kleurcodering die gebruikt wordt in de elektronica voor de transmissie van videobeelden. Het is numeriek gelijk aan de YCbCr-kleurcodering. YPbPr wordt gebruikt voor analoge signalen terwijl YCbCR gebruikt wordt voor digitale signalen. Beide zijn afgeleid van YUV.

De letters in de afkorting staan voor het zwart-witsignaal de Luminantie Y, het Kleurenverschilsignaal blauw en het Kleurenverschilsignaal rood.


</doc>
<doc id="309876" url="https://nl.wikipedia.org/wiki?curid=309876" title="Schouderdystocie">
Schouderdystocie

Schouderdystocie ("ICD-10" O66.0) is een wanverhouding tussen het kind en het geboortekanaal van de moeder gedurende een vaginale bevalling, waardoor de schouders ingeklemd raken.

Bij schouderdystocie blijft de voorste schouder steken ("hokken") achter het schaambeen ("symfyse") van de moeder. Als het hoofdje geboren is, treedt er daardoor een probleem op bij de afwikkeling van de romp van het kind. Dit komt bij ongeveer 1% van alle bevallingen voor.

Er zijn twee grote problemen bij een schouderdystocie:

50% van de zwangeren heeft geen van deze risico's



</doc>
<doc id="309886" url="https://nl.wikipedia.org/wiki?curid=309886" title="Escher in Het Paleis">
Escher in Het Paleis

Escher in Het Paleis is een kunstmuseum aan het Lange Voorhout in de Nederlandse stad Den Haag. Het is gehuisvest in het uit 1764 daterende Paleis Lange Voorhout en herbergt sinds 2002 een permanente tentoonstelling die geheel is gewijd aan het werk van de Nederlandse graficus Maurits Cornelis Escher.

Koningin-moeder Emma, de betovergrootmoeder van koning Willem-Alexander, gebruikte Paleis Lange Voorhout als winterpaleis tot haar dood in 1934. Zij kocht het pand in 1896 van haar schoonzuster Sophie van Oranje-Nassau. Voordat ze er in 1901 ging wonen heeft ze het uitgebreid laten verbouwen. Tot 1990 hebben de vorstinnen Wilhelmina, Juliana en Beatrix gebruikgemaakt van het paleis. Prinses Juliana verkocht het in 1991 aan de gemeente Den Haag.
Toen het paleis een museumfunctie kreeg als onderdeel van het Gemeentemuseum Den Haag, waren er in de eerste periode tentoonstellingen van onder anderen Rodin en Frida Kahlo. Ook werden meubels van Maison Krul tentoongesteld. Sinds 16 november 2002 wordt het museum beheerd door de 'Stichting Escher in Het Paleis' en is het geheel gewijd aan de 20e-eeuwse grafische kunst van M.C. Escher, die omringd wordt door een gaaf gebleven 19e-eeuwse entourage.

Met 130 werken zijn bij 'Escher in Het Paleis' afdrukken van bijna zijn gehele oeuvre te zien. Het hoogtepunt van de tentoonstelling is de zeven meter lange "Metamorfose III". Deze houtsnede wordt door middel van een bijzondere, ronde opstelling aan het publiek getoond met het doel de kijker de koppeling van eeuwigheid en oneindigheid te laten ervaren. Naast de beroemde prenten is in 'Escher in Het Paleis' ook vroeg werk te zien, zoals de Italiaanse landschappen, studietekeningen van Moorse mozaïeken en stillevens. Aan de hand van houtblokken en lithostenen wordt zijn werkwijze uitgelegd.

Op de tweede etage is een interactieve tentoonstelling ingericht met als thema 'Kijken als Escher'. Hier vindt men de kamer van Escher waarbij kinderen groter lijken dan hun ouders, een video waarin men zich in de wereld van Escher kan wanen en een 'onmogelijke kubus'. Met speciale 'Escher Games' kan publiek de kennis over Escher testen en spelen met zijn werk.
De Amerikaanse kunstenaar Donald Judd ontwierp de parketvloer van de begane grond en de 1e verdieping. 
De Rotterdamse kunstenaar Hans van Bentem ontwierp vijftien verschillende kroonluchters voor de voormalige koninklijke vertrekken in Het Paleis. Zo hangt er in de balzaal een enorme ster die eindeloos spiegelt tussen de twee spiegels. In andere zalen vindt men een doodshoofd, een haai, en een zeepaardje boven het werk van Escher.

Benno Tempel, directeur van Gemeentemuseum Den Haag, maakte in september 2015 bekend dat hij de collectie van het Escher museum in 2017 wil verhuizen naar het gebouw van de Amerikaanse ambassade aan het Lange Voorhout, zodra deze naar haar nieuwe pand in Wassenaar is overgegaan. In het paleis zal dan het Delfts-Blauw-museum komen .


</doc>
<doc id="309917" url="https://nl.wikipedia.org/wiki?curid=309917" title="Ambroise Paré">
Ambroise Paré

Ambroise Paré (Bourg-Hersent, bij Laval, ca. 1510 - Parijs, 20 december 1590) was een Franse arts.

Hij geldt als een van de grootste chirurgen van de Renaissance; hij wordt beschouwd als een onafhankelijke en vernieuwende geest die een aantal geneeskundige behandelingen van die tijd veranderde. Zo was hij de eerste na Abu al-Qasim al-Zahravi die slagaders afbond bij amputaties, en oorlogswonden niet langer met kokende olie behandelde maar met een verzachtende zalf van eierdooiers, rozenolie en terpentijn. Dit gebeurde voor het eerst tijdens het beleg van Turijn in 1537, toen de olie op was. Hij was zelf verbaasd dat het resultaat van zijn uit nood geboren lapmiddeltje zo succesvol was: patiënten hadden minder pijn en herstelden beter en sneller. Hij publiceerde zijn bevindingen in de volkstaal en veranderde het aanzien van de chirurgie.

Op zijn dertiende begon hij aan de opleiding barbier-chirurgijn. Barbiers knipten in die tijd baarden, maar verbonden ook wonden en behandelden zweren.

Op 19-jarige leeftijd begon Ambroise Paré als barbier in het "Hôtel-Dieu" te Parijs. Toen hij daar ervaring had opgedaan, werd hij in 1537 militair barbier. In 1540 werd hij meester-barbier.
Ongeveer tien jaar later kende het college van Saint-Côme hem de titel toe van meester in chirurgie. Hierdoor verwierf hij academische erkenning en daarbij een hogere sociale status. Gedurende ongeveer 30 jaar bleef hij een gewone chirurg, daarna werd hij de eerste chirurg van vier Franse koningen: Hendrik II, Frans II, Karel IX en Hendrik III.

Ambroise Paré overleed op 80-jarige leeftijd.


</doc>
<doc id="310903" url="https://nl.wikipedia.org/wiki?curid=310903" title="Pieter De Somer">
Pieter De Somer

Pieter De Somer, meestal "Piet De Somer" genoemd, (Niel, 22 december 1917 – Leuven, 17 juni 1985) was een Belgisch hoogleraar, medicus, bioloog en eerste rector van de zelfstandige Nederlandstalige Katholieke Universiteit Leuven. 

De Somer volgde klassieke humaniora aan het Sint-Catharinacollege te Geraardsbergen. Hij was actief als KSA-leider.

Hij studeerde geneeskunde van 1935 tot 1942 aan de Katholieke Universiteit Leuven. In 1938-39 was hij voorzitter van het Universitas Verbond. Hij was vooral actief in de kringen rond kanunnik Albert Dondeyne en behoorde tot de redactie van het gelijknamige tijdschrift. Hij was aangesloten bij de universitaire afdeling van het Jong Volksche Front, de politieke vleugel van de Katholieke Actie.

Na beëindiging van zijn studies werd hij onderzoeker aan de Faculteit Geneeskunde, gespecialiseerd in de microbiologie en de immunologie. In 1942 begon hij, als aspirant van het Nationaal Fonds voor Wetenschappelijk Onderzoek, in het Instituut voor Bacteriologie van prof. Richard Bruynooghe. In 1944 moedigden de eerste rapporten over het gebruik van penicilline bij de geallieerde strijdkrachten hem aan om op dit pad verder te gaan. Met de financiële steun van industrieel Jacques Lannoye en samen met zijn vriend Christian de Duve begon hij in een klein lab in Genval penicilline af te zonderen. In 1946-47 verbleef hij in Canada, om er moderne extractiemethoden aan te leren.

Hij trouwde in 1946 met Paule Legein uit Brugge. Ze kregen zes kinderen.

Het kleine lab werd in 1950 vervangen door een moderne fabriek waar nieuwe antibiotica en antivirale vaccins werden geproduceerd. Het groeiende bedrijf kreeg de naam Recherche et Industrie Thérapeutiques (R.I.T.) met vestigingen in Genval en Rixensart. Na verschillende overnames belandde het bij de gigant , die in 2000 fuseerde tot de nog grotere gigant , waarbinnen de Belgische vestigingen zijn uitgegroeid tot één van de grootste leveranciers van menselijke vaccins ter wereld.

In 1952 begon De Somer aan zijn professorale loopbaan als buitengewoon docent. In 1955 werd hij buitengewoon hoogleraar en in 1961 gewoon hoogleraar aan de faculteit Geneeskunde. In 1962 benoemde rector Albert Descamps hem tot zijn wetenschappelijk raadgever.

In 1954 richtte De Somer met het R.I.T. het op, waarin onder meer een polio-vaccin werd ontwikkeld. Het instituut werd door hem aan de universiteit geschonken en hij zorgde nog jaren voor de betaling van de wedden van het wetenschappelijk personeel.Hij was immers al vroeg overtuigd van het belang van een goede samenwerking tussen de universiteit en de industrie. Het instituut zorgde ervoor dat België één van de eerste landen was waar polio werd uitgeroeid. Ook andere opzoekingen werden gedaan naar kankerbestrijdende middelen, een vaccin tegen rubella werd ontwikkeld, enz. Momenteel telt het Rega-Instituut verscheidene laboratoria van wereldniveau, onder andere op het gebied van aids. Ook bouwde De Somer de Campus Gasthuisberg van het Universitair Ziekenhuis Leuven uit tot het grootste ziekenhuis van België.

De beroepsactiviteiten hinderden niet dat hij ook in het maatschappelijk debat actief bleef. Hij onderhield de contacten met de Universitas-kring en in 1958 richtte hij, samen met A. Grootaers het tijdschrift "De Maand" op. In vrijmoedige stijl werd er van leer getrokken tegen het volgens de redacteurs te groot klerikalisme en immobilisme binnen de Kerk en de universiteit. Toen het tijdschrift in 1971 omgevormd werd tot "De Nieuwe Maand" en nog méér de contesterende weg opging, volgde hij niet, hoewel hij aan de opvolgers zijn sympathie betuigde.

De Somer werd in 1968 de eerste lekenrector van de universiteit. In 1966 was hij reeds aangesteld als pro-rector van de Nederlandstalige afdeling van de toen nog tweetalige universiteit. Hij won de rectorverkiezingen van 1971, 1976 en 1981 en bleef rector tot aan zijn dood in 1985. 

Hij drukte op velerlei gebied zijn stempel op de universiteit. Hij speelde een belangrijke rol in het volledig splitsen in twee afzonderlijke universiteiten, een Franstalige (die verhuisde naar Louvain-la-Neuve) en een Nederlandstalige (die in Leuven gevestigd bleef). In de jaren zestig waarin allerlei studentenrevoltes plaatsvonden, wist de Somer het vertrouwen van de studenten te winnen.

Hij speelde een belangrijke rol in de positie van de universiteit ten opzichte van de katholieke kerk. Bij het bezoek in 1985 van paus Johannes-Paulus II aan de KU Leuven verwoordde hij een duidelijke stellingname vóór de absolute academische vrijheid van het onderzoek. 

De Somer zette zich in om aan de nieuwe Nederlandstalige Katholieke Universiteit Leuven een internationaal en ambitieus karakter te geven. Bekend is zijn uitspraak dat hij de universiteit niet wou laten devalueren tot een "universiteit van het Hageland". Hij had een reputatie als 'eeuwige student' en als caustisch tafelredenaar. Hij overleed aan een snel ingetreden kankeraandoening.

In 1980 werd De Somer eredoctor van de Rijksuniversiteit Gent.

Op 26 september 1989 opende de KU Leuven de "Aula Pieter De Somer", het tweede grootste auditorium van de universiteit met 816 zitplaatsen. Aan de ingang staat een beeld van De Somer, van de hand van Vic Gentils (1918-1997). 

Zijn officieel portret, van de hand van kunstschilder Jan Vanriet (°1948) hangt in de Promotiezaal van de Universiteit.

In 2011 besliste de Leuvense gemeenteraad de naam van het heraangelegde Maarschalk Fochplein te veranderen in Rector De Somerplein. De straat werd in maart van het jaar erop omgedoopt.




</doc>
<doc id="311136" url="https://nl.wikipedia.org/wiki?curid=311136" title="Etioplast">
Etioplast

Etioplasten worden in het donker geproduceerd uit proplastiden en/of chloroplasten, de etioplasten veranderen in het licht in chloroplasten.

Wanneer groene plantendelen worden afgedekt, verliezen zij hun kleur. Dit komt doordat de chloroplasten worden omgezet in etioplasten. Hierbij verandert de inwendige structuur van de chloroplast en zal het chlorofyl worden omgezet in andere verbindingen. Bladeren worden dan op deze manier lichtgeel tot wit van kleur, zoals bij witlof. Men zegt dat ze geëtioleerd zijn. Blootstelling aan licht zal de etioplasten terug omzetten in chloroplasten.


</doc>
<doc id="311140" url="https://nl.wikipedia.org/wiki?curid=311140" title="Proplastide">
Proplastide

Proplastiden komen voor in de meristemen van planten en hebben een nog gering ontwikkeld binnenmembraansysteem.

Het meristeem maakt nieuwe cellen aan met daarin proplastiden. Al naar gelang van de functie van de uitgroeiende cel ontwikkelen de proplastiden zich in een bepaald plastide.

Een type plastide kan afhankelijk van de omstandigheden in een ander type overgaan. Zo worden onder lichtomstandigheden uit de proplastiden chloroplasten gevormd en in het donker etioplasten. Etioplasten kunnen als ze in het licht komen weer overgaan in chloroplasten en chloroplasten als ze in het donker komen in etioplasten. De herfstkleur bij sommige bladeren ontstaat doordat de chloroplasten overgaan in chromoplasten. De herfstkleur bij vele andere bladeren wordt echter veroorzaakt door de afbraak van het chlorophyl in de chloroplasten, waardoor aanwezige pigmenten zichtbaar worden.


</doc>
<doc id="311142" url="https://nl.wikipedia.org/wiki?curid=311142" title="Elaioplast">
Elaioplast

Een elaioplast komt vooral in plantenzaad voor en is een plastide dat koolhydraten omzet in vetten of oliën. Vervolgens slaat de elaioplast deze op als ronde plastoglobuli, die bestaan uit druppels vet (olie).
De term is afgeleid van het Griekse "elaion" dat vet en "plastos" dat vormen betekent.

Vooral oliehoudende zaden, zoals koolzaad of zonnebloempitten, hebben veel elaioplasten.


</doc>
<doc id="311337" url="https://nl.wikipedia.org/wiki?curid=311337" title="Dystonie">
Dystonie

Dystonie is een vrij zeldzame neurologische aandoening die zich kenmerkt door motorische stoornissen, aanhoudende samentrekking van spieren of spiergroepen en/of herhaalde bewegingen. Soms kan een lichaamsdeel als gevolg van de aandoening een onnatuurlijke stand aannemen. Een verschil met tics is dat het verschijnsel door de patiënt niet te onderdrukken is.

Dystonie kan zich voordoen in één lichaamsdeel (focaal), bijvoorbeeld de oogleden of een van de ledematen, maar ook in meerdere lichaamsdelen tegelijk (segmentaal, als deze aan elkaar grenzen; multifocaal, als deze niet aan elkaar grenzen). Een extreem voorbeeld is wel gegeneraliseerde idiopatische dystonie, waarbij alle spiergroepen van het lichaam betrokken kunnen zijn. Gewoonlijk laat de aandoening na enige jaren van verslechtering een stabilisering zien. Spontane remissie wordt in een beperkt aantal gevallen (10 à 15 %) waargenomen, alhoewel er daarna toch weer van een terugval sprake kan zijn.

De aandoening komt zowel bij mannen als bij vrouwen voor en in alle leeftijdsklassen, maar vaker bij ouderen. Dystonie kan het gevolg zijn van erfelijk aanleg, maar ook spontaan ontstaan zonder aanwijsbare oorzaak. Wat betreft de mate aan invaliditeit is er een relatie te leggen met de leeftijd waarop de kwaal zich voor het eerst manifesteert. Hoe eerder zij optreedt, hoe groter de kans dat meerdere spiergroepen zullen worden aangetast, vooral bij kinderen (gegeneraliseerde dystonie). De ziekte kan dan leiden tot volledige invaliditeit, maar is op zich niet letaal. Ook het intellectuele vermogen blijft onaangetast.

De meeste patiënten hebben een zogenaamde "primaire dystonie". Dat wil zeggen dat na medisch onderzoek geen oorzaak voor de dystonie is gevonden. Zulke patiënten hebben geen geboorte trauma, een normale fysieke en mentale ontwikkeling, geen epilepsie, vertonen geen tekenen van schade aan piramidale, cerebellaire of visuele systemen. Ze hebben niet de ziekte van Wilson en hersenenscans vertonen geen afwijkingen.

Bij "secundaire dystonie" is er sprake van een aandoening of andere oorzaak die de dystonie veroorzaakt. Het voert te ver om hier uitgebreid in te gaan op allerlei facetten van aandoeningen die dystonie kunnen veroorzaken. Echter, een drietal zaken verdient toch bijzondere aandacht.

Deze termen geven aan op welke leeftijd de dystonie zich voor het eerst bij de patiënt manifesteert. Early-onset < 27 jaar, late-onset > 27 jaar. Men maakt dit onderscheid omdat de leeftijd vaak verband houdt met de anatomische locatie waar de dystonie zich voordoet. Early-onsetdystonie betreft in eerste instantie meestal een arm of been, en minder vaak de nek, stembanden of schedelspieren. Voor late-onset primaire dystonie geldt globaal het omgekeerde: in eerste instantie zijn meestal de nek of schedelspieren betroffen, en minder vaak een arm, en slechts zeer zelden een been.

De prevalentie van primaire dystonie varieert van 50 per miljoen voor early-onset dystonie, en van 30-7320 per miljoen voor late-onset dystonie. Echter, de kwaliteit van de onderzoeken waar deze cijfers op gebaseerd zijn, is niet altijd even goed. De gegevens van een aantal specifieke groepen personen is veel betrouwbaarder. De prevalentie van early-onsetdystonie bij Ashkenazi Joden in New York bedraagt 111 per miljoen, 600 per miljoen voor late-onsetdystonie in noord Engeland, en 3000 per miljoen voor late-onsetdystonie bij Italianen van boven de 50.

Fysiotherapie en braces dienen ertoe om de houding te verbeteren en contracturen, met mogelijke permanente bewegingsvermindering te voorkomen. Met name door kinderen worden braces niet goed verdragen. Daarentegen kunnen sommige patiënten met cervicale dystonie er veel baat bij hebben. In het bijzonder als zij zelf al een sensory trick hebben ontdekt. Dat wil zeggen, dat zij bij zichzelf ontdekt hebben, dat door nek of hoofd op een bepaalde manier aan te raken, of te ondersteunen, het hoofd zich zonder al te veel moeite in de gewenste stand laat houden. Met een nek/hoofd-brace kan dan het effect van de sensory trick worden nagebootst. De patiënt heeft dan zijn arm en hand weer vrij. Vingerspalken, en intensieve vingeroefeningen, kunnen bij musici met focale handdystonie de klachten doen afnemen. Het gebruik van een spalk of brace voor de behandeling van een focale dystonie van de arm kan effectief zijn, echter immobilisatie van een dystonische ledemaat kan de dystonie ook verergeren. Een alternatief voor immobilisatie is constraint induced movement therapy, welke ook wordt toegepast bij rehabilitatie na een herseninfarct.

Met de introductie, in de jaren 80, van botulinetoxine in de medische praktijk, boekte men enorme vooruitgang in de behandeling van dystonie. Botulinetoxine kan gebruikt worden voor de behandeling van verschillende focale dystoniën, waaronder blefarospasme, oromandibulaire dystonie, schrijverskramp en andere beroepskrampen. De meeste ervaring is opgedaan bij de behandeling van cervicale dystonie. Een groot aantal klinische studies heeft aangetoond dat de behandeling met botuline toxine veilig en effectief is, en bovendien de levenskwaliteit positief beïnvloedt. Omdat het middel eiwit bevat, kan resistentie optreden. Dit gebeurt echter zelden, in minder dan 1 procent van de gevallen. Botuline toxine wordt thans beschouwd als middel van eerste keus bij de behandeling van cervicale dystonie. Het wordt toegediend via intramusculaire injectie, meestal eenmaal per 3 maanden.

Een kleine groep patiënten, 5 procent van de kinderen met dystonie, heeft baat bij het gebruik van een dopaminergicum (levodopa). Omdat de response op levodopa dramatisch goed kan zijn, kan men overwegen bij alle kinderen en adolescenten met een gegeneraliseerde of segmentale dystonie, te starten met een proeftherapie met levodopa. Een gebruikelijk regime is 100 mg levodopa, samen met 25 mg van een decarboxylaseremmer (bijvoorbeeld benserazide), teneinde de effectiviteit van de levodopa te vergroten.

Baclofen, een GABA-B-agonist, kan effectief zijn, in het bijzonder bij oromandibulaire dystonie, en bij kinderen. Dosis 40-180 mg per dag.

Antidopaminerge middelen zouden eigenlijk niet meer gebruikt moeten worden, vanwege hun gebrek aan effectiviteit en het veelvuldig optreden van bijwerkingen. Een uitzondering hierop is tetrabenazine.

Anticholinerge middelen zoals trihexyfenidyl zijn effectief bij de behandeling van dystonie waarbij grotere delen van het lichaam zijn aangedaan. Starten met 2 mg voor het slapen gaan, en gedurende 4 weken verhogen naar 12 mg per dag. Sommige patiënten hebben hogere doses nodig, tot 100 mg per dag. Het risico op bijwerkingen als sufheid, urineretentie (vasthouden van vocht) en een zeer droge mond nemen dan toe. Pyridostigmine, pilocarpine oogdruppels en kunstspeeksel kunnen deze klachten doen afnemen.

Vaak hebben patiënten een combinatie van middelen nodig. Spierverslappers zoals benzodiazepinen (diazepam, lorazepam of clonazepam), tizanidine, orfenadrine kunnen toegevoegd worden aan anticholinergica, als die alleen onvoldoende effectief zijn. Clonazepam kan in het bijzonder bij blefarospasme en bij dystonie met korte trekkende bewegingen, effectief zijn.



</doc>
<doc id="311388" url="https://nl.wikipedia.org/wiki?curid=311388" title="Astrocytoom">
Astrocytoom

Een astrocytoom is een hersentumor die is ontstaan uit astrocyten, stervormige cellen die als het ware het dragend weefsel van de hersenen vormen. Astrocytomen zijn kwaadaardige tumoren.

Gliomen zijn de meest voorkomende primaire hersentumoren. Het merendeel van de gliomen zijn astrocytomen. Een klein deel van de gliomen bestaat uit oligodendrogliomen en ependymomen.
Astrocytomen kunnen, volgens WHO-gradering worden ingedeeld in:
Klachten van een hersentumor kunnen worden verdeeld in twee groepen. De eerste zijn de algemene verschijnselen door de ruimte-innemende werking binnen de schedel, zoals misselijkheid, braken en hoofdpijn. De tweede groep verschijnselen worden veroorzaakt door lokale beschadiging van het hersenweefsel, zoals verlammingen en spraakstoornissen. De laatstgenoemde verschijnselen zijn sterk afhankelijk van de plaats van de tumor.

De meest toegepaste behandelingen bij astrocytomen zijn:



</doc>
<doc id="311567" url="https://nl.wikipedia.org/wiki?curid=311567" title="Muis (hand)">
Muis (hand)

De muis van de hand is dat deel van de handpalm net naast de duim.

De naam is een verwijzing naar de grootte en vorm van de spier, die enigszins op die van het dier met die naam lijkt.

De muis is een gevoelige plek. In het verleden werden kinderen wel gestraft door ze hard in de muis te knijpen. De plek blijft daarna nog lang gevoelig.


</doc>
<doc id="311786" url="https://nl.wikipedia.org/wiki?curid=311786" title="Hermaphroditus">
Hermaphroditus

Hermaphroditus, een god in de Griekse mythologie, was een zoon van de god Hermes, de bode van de goden, en de godin Aphrodite, de godin van de liefde. Hermaphroditus werd geportretteerd in Grieks-Romeinse kunst als een vrouwelijke figuur met mannelijke geslachtsdelen.

Volgens Ovidius' mythe was Hermaphroditus een jager en had, zoals de meeste personages in de mythologie, een grote uiterlijke schoonheid.
Op een van zijn tochten werd de waternimf Salmacis verliefd op hem. Zij probeerde hem te verleiden, maar slaagde daar niet in; toen hij in een koel meer ging zwemmen, in de gedachte dat hij daar alleen was, sprong Salmacis hem na in het water, omhelsde en zoende hem. Hermaphroditus verzette zich, maar de nimf klemde zich stevig aan hem vast; zij zond een bede omhoog naar de goden, om zich met hem te verenigen. Haar gebed werd verhoord, en Hermaphroditus, eerst van het mannelijk geslacht, werd nu een tweeslachtig wezen (met de borsten van een vrouw en het geslachtsdeel van een man). 

Hij riep zijn goddelijke ouders aan, en vroeg of ze dit ongedaan konden maken; maar het ging niet meer. Hij had echter nog wel één wens: wie in dezelfde bron baadde als hij, zou hetzelfde noodlot moeten ondergaan.

De figuur Hermaphroditus spreekt tot de verbeelding. In Pompeï is een fresco van Hermaphroditus van voor 79 na chr. bewaard gebleven. Dit is geschilderd in de architectonische stijl, die uitblinkt door het gebruik van perspectief. De figuur van Pan is dan ook duidelijk verder weg dan Hermaphroditus. Op dit schilderij wil de wellustige Pan, hetgeen te zien is aan zijn erecte penis, de even wellustige Hermaphroditus, die hij voor een vrouw aanziet, benaderen. Hij schrikt echter als hij de mannelijke geslachtsdelen ziet en lijkt zich vol afschuw los te trekken.

Een beeld in het Louvre laat een slapende Hermaphroditus zien. Dit beeld is gemaakt naar een Romeinse kopie van een Grieks origineel. Het is gemaakt van marmer uit Carrara door de Italiaanse renaissancebeeldhouwer Gianlorenzo Bernini in 1619. Opdrachtgever van dit beeld was kardinaal Borghese, de latere Paus Paulus V.
Hermafrodiet is thans de benaming voor planten of dieren met beide geslachtskenmerken. Het is ook een belangrijk symbool in de alchemie.



</doc>
<doc id="311801" url="https://nl.wikipedia.org/wiki?curid=311801" title="Vegetatieve vermeerdering">
Vegetatieve vermeerdering

Vegetatieve vermeerdering is een type ongeslachtelijke voortplanting die voorkomt bij planten en sommige dieren, zoals zeeanemonen. Uit een enkel klein deel of zelfs een enkele cel van een plant kan een volledig nieuwe geslachtsrijpe plant groeien.

Vrijwel alle bedektzadige planten kunnen zich vegetatief vermeerderen via

Mossen en levermossen hebben vaak delen die dienen voor de vegetatieve vermeerdering: "broedlichamen" en "gemmen".

Bij de broedlichamen zijn nog enigszins als delen van een mosplant herkenbaar. Er is een grote variatie aan vormen, zoals broedtakjes, broedknoppen, broedblaadjes en broedflagellen, alle nog herkenbaar als omvormingen van andere herkenbare onderdelen van de mosplant.

Daarnaast zijn er gemmen, die bestaan uit een meestal klein aantal cellen en vaak onregelmatig van vorm zijn, zoals broeddraden en broedkorrels. Gemmen kunnen bij mossen en levermossen op veel verschillende plaatsen op de mosplant gevormd worden, zoals op de protonema, aan de stengel, op de bladschijf, aan de bladrand, op de bladnerf of aan de bladtop.


</doc>
<doc id="311922" url="https://nl.wikipedia.org/wiki?curid=311922" title="Stichting Donorkind">
Stichting Donorkind

Stichting Donorkind is een in 2005 opgerichte Nederlandse stichting, gericht op personen die zijn verwekt door middel van kunstmatige inseminatie (KID) met een spermadonor. De doelstelling van Stichting Donorkind is deze personen de mogelijkheid te bieden in contact te komen met hun donor of halfbroers of halfzussen.

Bij de start was Stichting Donorkind mede geïnspireerd door het Amerikaanse voorbeeld van DonorSiblingRegistry.com. Deze organisatie wist meer dan 900 KID-geborenen bij elkaar te brengen, deels door de media-aandacht die eraan geschonken werd door onder meer Oprah Winfrey en FOX News.

Stichting Donorkind houdt zich ook bezig met het documenteren van informatie over KID. Tot 2010 heeft Stichting Donorkind gepoogd om donorkinderen en donoren te matchen op basis van donorpaspoorten. 

In 2010 is de database van Stichting Donorkind gesloten voor nieuwe inschrijvingen en adresgegevens overgedragen aan FIOM. Stichting Ambulante Fiom heeft een KID-register en een DNA-databank geopend waar KID-kinderen/donorkinderen en KID-donoren (of natuurlijke kinderen van de donor) zich kunnen inschrijven voor hulp bij hun zoektocht. Stichting Donorkind is zich meer gaan richten op het in contact brengen van donorkinderen en donoren in het algemeen en met onder meer lobby-werkzaamheden en het verstrekken van informatie aan bijvoorbeeld media en betrokken partijen.

Stichting Donorkind organiseert ontmoetingsdagen waar donorkinderen ervaringen met elkaar kunnen uitwisselen. Veel donorkinderen horen pas op volwassen leeftijd hoe zij zijn verwekt. Dit heeft vaak tot gevolg dat er verwarring ontstaat over familiebanden en de eigen identiteit. Als je leert dat familie een bloedband moeten hebben en die blijkt er niet te zijn, is dat wereldschokkend. Ook de sociale band met de familie loopt schade op door dit geheim. Daarnaast blijkt hun identiteit gebaseerd te zijn op de niet-kloppende aanname af te stammen van hun beide ouders.

Donorkinderen die met deze wetenschap worden opgevoed, hebben geen last van deze verwarring over hun familiebanden maar kennen vaak wel frustratie, doordat zij hun donor of biologische halfbroers en -zussen niet mogen kennen. Een verbod om de eigen biologische verwanten te kennen past niet bij de zeggenschap die een volwassene behoort te hebben.

Tijdens ontmoetingsdagen, die regionaal worden georganiseerd, kunnen donorkinderen hierover ervaringen met elkaar uitwisselen en hiermee beter leren omgaan. Deze werkwijze is mede geïnspireerd op opbouwwerk uit de emancipatiebeweging.



</doc>
<doc id="312134" url="https://nl.wikipedia.org/wiki?curid=312134" title="IGF1">
IGF1

IGF-1 (insuline-like growth factor) staat voor 'op insuline gelijkende groeifactor' en werd vroeger somatomedine-C genoemd. Het is een natuurlijke substantie die voornamelijk in de lever wordt gesecreteerd. Tijdens de puberteit bereikt het zijn hoogste concentratie in het bloed. IGF-1 wordt gereguleerd door het HGH (humaan groeihormoon). IGF-1 heeft een molecuulgewicht van 7.5 kDa. IGF-1 wordt in veel organen (met name de lever) gemaakt en uitgescheiden in de circulatie, waar het is gebonden aan verschillende eiwitten waarvan IGFBP-3 het voornaamste bindingseiwit is. Deze bindingseiwitten zorgen voor een langere halfwaardetijd.

IGF-1 is een groeifactor die van belang is voor de overleving van oligodendrocyten en het op gang brengen van myelinisatie. Daarnaast heeft het diverse herstel- en opbouwende functies (vooral in de puberteit).
Deze groeifactor werkt echter op de meeste cellen van ons lichaam. De groeifactor oefent zijn effect op de cellen uit door middel van een receptor, de IGF-I-receptor. Hierdoor is hij mede verantwoordelijk voor orgaangroei. Hoge IGF-1 waarden kunnen dus ongunstige effecten hebben.


IGF-1 is als geneesmiddel nog in onderzoek, het is nog niet goedgekeurd voor gebruik als geneesmiddel maar het wordt onderzocht voor de reparatie van zenuwweefsel, bij brandwonden, en ook mogelijk als hulp bij spierverlies voor patiënten met een aidsbesmetting. IGF-1 blijkt ook een regenererend effect te hebben op de beschadigde neuronen in de hersenen, wat wellicht mogelijkheden zou bieden bij genezing van beschadigde gebieden in de hersenen, zoals bij zuurstofgebrek bij geboorte, bij beroertes, de ziekte van Alzheimer etc. Tegenwoordig is IGF-1 ook een populaire sportdoping omdat het product spierversterkend en recuperatiebevorderend werkt en zorgt voor minder vet en meer spieren.

Er zijn verschillende beschikbare analoga van IGF-1. De meest efficiënte zijn de gewone recombinant en Long R3 recombinant. De gewone recombinant IGF-1 is duur en het minst efficiënt. De gewone IGF-1 heeft slechts een halfwaardetijd van 10-20 minuten in de bloedsomloop bij de mens, het wordt snel vernietigd. Het kan aan bepaalde proteïnen worden gebonden om de halveringstijd te verlengen, maar dat is geen eenvoudige procedure. 

De meest efficiënte vorm van IGF is Long R3 IGF-1, dat is chemisch veranderd, het heeft namelijk veranderingen in de aminozuurvolgorde die het beletten zich te binden aan proteïnen in het menselijk lichaam. Hierdoor krijgt het een veel langere halfwaardetijd van 20-30 uur. 
Long® R3 IGF-1 is een analogon (afgeleide) van IGF-1 van 83 aminozuren bestaand uit de volledige menselijke IGF-1 met substitie van een Arg (R) voor Glu (E) op positie drie (vandaar R3) en een extra keten van 13 aminozuren bij het N-uiteinde (N-terminus). Dit analogon van IGF-1 is geproduceerd met de bedoeling de biologische activiteit van het IGF-1 peptide te verhogen. 
Long® R3 IGF-1 werkt belangrijk sterker dan het normale IGF-1. Dit is toe te schrijven aan de verminderde affiniteit van Long® R3 IGF-1 voor alle bekende bindingseiwitten, vooral IGFBP 3. Deze bindende proteïnen remmen normaal de biologische werking van IGF-1.

IGF is nog in onderzoek. Het is nog niet goedgekeurd nog voor gebruik als geneesmiddel. Derhalve wordt het nog niet toegepast als medicatie.

In de sportwereld wordt IGF-1 onder andere toegepast voor de volgende doelen:


Op de kinderleeftijd wordt een stijging waargenomen met de hoogste piek gedurende de puberteit.



</doc>
<doc id="312404" url="https://nl.wikipedia.org/wiki?curid=312404" title="Bob-campagne">
Bob-campagne

De Bob-campagne is een Belgische campagne tegen drank in het verkeer. De campagne werd gelanceerd in 1995 door het BIVV in samenwerking met de Arnoldus Groep van de Belgische Brouwersfederatie. Minstens één maal per jaar werd de campagne herhaald, het begrip Bob is na verloop van tijd bij bijna alle Belgen bekend geworden. De Bob-sleutelhangers staan symbool voor de campagne.

Sinds 2001 gingen andere landen van de EU de campagne overnemen met steun van de Europese Commissie. Frankrijk, Griekenland en Nederland begonnen in 2001, een jaar later kwamen daarbij Denemarken, Spanje en Portugal, in 2003 nog het Verenigd Koninkrijk, in 2007 in Duitsland.




</doc>
<doc id="312475" url="https://nl.wikipedia.org/wiki?curid=312475" title="Keizersnede (rund)">
Keizersnede (rund)

Een keizersnede is een manier om een ongeboren, levende vrucht uit de baarmoeder te bevrijden wanneer dit op de natuurlijke manier niet lukt. Deze keizersnede is niet voorbehouden aan mensen, maar wordt ook bij koeien uitgevoerd bij moeders van zware kalveren (vnl. van het dikbilras (Belgisch Witblauw ras)). Vanaf de linkerkant is de baarmoeder van de koe het makkelijkst te bereiken. 

De operatie wordt bij voorkeur bij een staande koe uitgevoerd. (Want als de koe gaat liggen, kunnen de darmen door de operatiewond naar buiten komen, wat infectierisico en moeilijke terugplaatsing tot gevolg heeft.)
Na het scheren, reinigen, schrobben en ontsmetten (essentiële hygiëne is ook bij dieren belangrijk), wordt op verschillende plaatsen hoog tegen de rug van het rund een lokaal anestheticum geïnjecteerd. Na enkele minuten wordt vervolgens de huid, het onderhuids bind- en vetweefsel, buikspieren en buikvlies doorgesneden met een scalpel. Na opzijduwen van de pens kan de baarmoeder door een assistent van de dierenarts (of de boer) vastgenomen worden met een baarmoedertang, en vervolgens door de dierenarts ingesneden. Ook de vruchtvliezen moeten ingesneden worden.

Er wordt zo veel mogelijk vermeden dat vruchtwater in de buikholte terechtkomt. Het kalf wordt uit de baarmoeder gehaald, eventuele vruchtvliezen rond de neus en mond worden verwijderd en het kalf wordt geprikkeld met gras en zachte nepen in de neusgaten totdat het begint adem te halen.

Na controle van de andere baarmoederkant op een eventueel tweede kalf, en te sterke bloedingen (van bv. karunkels), wordt alles weer dichtgenaaid met traag resorberend chirurgisch draad. De vruchtvliezen worden in de baarmoeder gelaten, omdat die pas na een tijdje vlot loslaten en gewoon afkomen via de vagina.


</doc>
<doc id="312530" url="https://nl.wikipedia.org/wiki?curid=312530" title="Bewegingsapparaat">
Bewegingsapparaat

Het bewegingsapparaat is het orgaansysteem waardoor de mens zich kan voortbewegen. Het valt onder te verdelen in:


</doc>
<doc id="312566" url="https://nl.wikipedia.org/wiki?curid=312566" title="Vicieuze cirkels van Van Dijk">
Vicieuze cirkels van Van Dijk

De vicieuze cirkels van Van Dijk is een model van vicieuze cirkels ontworpen door de psychiater Kuno van Dijk dat inzicht tracht te bieden in het begrip "verslaving". Het model richt zich niet zozeer op "de" oorzaak van de verslaving, maar meer op de factoren die de verslaving in stand neigen te houden.

Het oorspronkelijke model van Kuno van Dijk bestaat uit vijf cirkels. Centraal staat "de middelste vicieuze cirkel van de stof (of handeling) waaraan men verslaafd is". Rond deze cirkel draaien:
Deze cirkels beïnvloeden elkaar en versterken de neiging om de verslaving in stand te houden.


De verschijnselen tolerantie, abstinentie en controleverlies zijn onderdelen van deze vicieuze cirkel die ontstaat door de wisselwerking die op gang gebracht wordt tussen enerzijds de chemische eigenschappen van de stof en anderzijds de stofwisseling van de gebruiker. Het lichaam van een verslaafde raakt op den duur gewend aan bepaalde niveaus van de verslavende stof die genomen wordt. Het lichaam reageert daarop met bepaalde tegenmaatregelen. Indien de betreffende stof opeens niet meer genomen wordt dan kunnen er heftige reacties (ontwenningsverschijnselen) optreden.

De psychische cirkel bestaat eigenlijk uit twee kleinere cirkels: de psychiatrische en de psychologische cirkel.
Sommige stoffen (psychotrope stoffen) kunnen psychiatrische klachten veroorzaken, terwijl tegelijkertijd sommige psychiatrische klachten soms aanzetten of gevoelig maken voor het gebruik van die psychotrope stoffen. Er is een wisselwerking. Op een gegeven moment zijn echter oorzaak en gevolg niet meer duidelijk en soms zelfs niet meer relevant. De zogenaamde oplossing is onderdeel van het probleem geworden.
Elk mens wil zich waardevol voelen. Het betreft zaken als zelfbeeld, ideaal-ik, schuld en schaamte. Een verslaving tast het zelfbeeld aan; zo wil je eigenlijk niet zijn. Het gevolg is schuldgevoelens en schaamte.

Ieder mens heeft behoefte om door anderen geaccepteerd en gewaardeerd te worden. Verslaving brengt echter vaak sociale problemen met zich mee: financiële problemen, problemen met justitie, ruzie met vrienden en familie, te laat komen op het werk, intrekking van het rijbewijs, enzovoort. 

De verslaving zorgt er dus voor dat de sociale contacten veranderen, meestal in negatieve zin. De alcoholist handhaaft zich in de kroeg, maar niet meer op zijn werk. De junk “ligt lekker” in de scène, maar niet op straat. De verslaafde wordt geaccepteerd in de kringen waar het gebruik plaatsvindt, daarbuiten wordt hij geweerd. Het wordt zo steeds moeilijker om zich aan het verslavingswereldje te ontworstelen. Die wisselwerking houdt de sociale vicieuze cirkel aan de gang.



</doc>
<doc id="312619" url="https://nl.wikipedia.org/wiki?curid=312619" title="Conjugatie (genetica)">
Conjugatie (genetica)

Conjugatie is de overdracht van DNA van de ene cel op een andere cel, en een van de vormen van genetische uitwisseling.

Bij dit proces vormen twee bacteriecellen tijdelijk een verbinding via de zogenaamde "sekspili", waardoor plasmiden van de ene naar de andere bacterie gaan. Conjugatie wordt wel omschreven als 'bacteriële seks'. Het is geen echte seks omdat er geen samensmelting plaatsvindt van gameten die een zygote kunnen vormen.

Conjugatie treedt op bij bacteriën, en is naast transductie en transformatie een van de manieren van genetische uitwisseling.


</doc>
<doc id="312804" url="https://nl.wikipedia.org/wiki?curid=312804" title="Kuno van Dijk">
Kuno van Dijk

Wybe Kuno van Dijk (Karuni, Soemba, 7 januari 1924 – Paterswolde, 31 augustus 2005) was een Nederlands hoogleraar en psychiater. Van 1963 tot 1985 werkte hij als hoogleraar psychiatrie aan de Rijksuniversiteit Groningen.

Van Dijk werd op Soemba (Indonesië)geboren als zoon van de zendeling Wiebe van Dijk en zijn vrouw Kuna Sweers. Tot twaalfjarige leeftijd ontving hij onderwijs van zijn moeder. Daarna vertrok hij naar Nederland om daar het gymnasium te volgen.
Zijn bi-culturele achtergrond had een grote invloed op zijn verdere leven. ""Ik kreeg als het ware met de paplepel een oog voor de relativiteit van het menselijk gedrag ingegoten."" en ""Ik ben daardoor altijd geweldig nieuwsgierig geweest naar wat iemand drijft en dat is eigenlijk een goede eigenschap voor een psychiater.""
Hij startte kort na de Tweede Wereldoorlog met zijn artsenstudie aan de Universiteit Utrecht en volgde daar de eerste colleges psychiatrie bij professor Henricus Cornelius Rümke. In de jaren vijftig volgde hij de psychiatrisch-neurologische opleiding tot psychiater en psychoanalyticus bij prof. Kraus, prof. Jan Droogleever Fortuyn en Th. Hart de Ruyter. 
In 1956 werd hij ingeschreven als zenuwarts en consulent bij het Gereformeerd Bureau voor Huwelijks- en Gezinsmoeilijkheden. In 1958 begon hij zijn psychoanalytische opleiding; in 1963 studeerde hij bij prof. P. Baan aan de Rijksuniversiteit Groningen cum laude af als doctor in de geneeskunde met een proefschrift over de psychogene psychose. Van Dijk komt in zijn dissertatie tot de definitie van een psychose als "een diepgaande stoornis in gedrag en beleven, waarbij sprake is van een desintegratie van de persoonlijkheid en een ernstige stoornis in de relatie met de realiteit."

Van 1953 tot 1985 was Kuno van Dijk werkzaam op de Rijksuniversiteit Groningen als arts-assistent, "chef de clinique" (1957) en vanaf 1963 als hoogleraar psychiatrie. Hij volgde in die laatste functie professor P.A.M.Baan op die een baan aanvaardde als hoofd van de afdeling geestelijke gezondheid van de Wereldgezondheidsorganisatie. Later werd het Pieter Baan Centrum naar hem genoemd. In 1969 werd hij hoogleraar-directeur van de nieuw gebouwde psychiatrische kliniek. Deze nieuwe kliniek kreeg, ook door de bouwwijze, een meer open karakter dan de oude kliniek. De polikliniek kreeg een nieuw, breed palet aan behandelingsmogelijkheden. 

Geïnspireerd door en opgeleid in de theorieën van Sigmund Freud gaf hij ruimte aan de verschillende invalshoeken van de psychiatrie. Hij trachtte de biologische, sociologische, en de psychologische en psychotherapeutische invalshoeken met elkaar te integreren. Daartoe trok hij een aantal nieuwe stafleden aan waaronder H.M. van Praag (eerste hoogleraar biologische psychiatrie in Nederland), R. Giel (sociale psychiatrie) en de opvolger van Van Praag R. van de Hoofdakker. Hij onderhield nauwe contacten met de afdeling Neurologie (Minderhoudt) en Klinische Psychologie (P.E. Boeke). In de nieuwe kliniek werden onder zijn leiding behandelingen aangeboden als: individuele psychotherapie, partner-, relatie-, groeps-, en gezinsbehandeling, gedragstherapie, farmacotherapie, sociale beïnvloeding, adviseren e.d., Ook kwam er dagbehandeling en crisisopvang, en afdelingen voor Arbeidstherapie (later bezigheidstherapie). Ook de creatieve expressie therapie en de psychomotorische therapie (PMT) droeg hij een warm hart toe. Van Dijk legde begin jaren 80 de basis voor de ontwikkeling van de lichaamsgerichte therapie in Nederland. De Amerikaanse (dans)therapeut Albert Pesso werd uitgenodigd om colleges in Groningen te geven en er werd contact gelegd met Laura Perls, de mede-oprichter van de Gestalttherapie. Van Dijk heeft jarenlang met zijn team gewerkt aan het ontwikkelen van denkmodellen om de lichaamsgerichte therapie te onderbouwen. In zijn kliniek noemde hij dat Psycho-Senso-Motorische-Therapie. Dit vak werd in samenwerking met o.a. de psycholoog en bewegingstherapeut Herman Bolhuis verder ontwikkeld tot de huidige psychomotorische therapie. 
Als geen ander wist Van Dijk zeer uiteenlopende visies op de psychiatrie te verenigen. In Nederland ontstond zo de eerste verwetenschappelijking van de psychiatrie, alhoewel van Dijk meer clinicus en didacticus dan wetenschapper was.

Van Dijk had ook een grote belangstelling voor de theoretische aspecten en de behandeling van verslavingsziekten. Zo werd hij in het Sanatorium voor Alcoholisten “Hoog-Hullen” in Eelde geneesheer (1957), medisch directeur (1958) en voorzitter van het Bestuur (1974). Hij stimuleerde er tal van initiatieven zoals therapeutische groepsbesprekingen en werkvergaderingen met psychiatrische diensten en Consultatiebureaus voor Alcohol en drugs. Ook ontwikkelde hij het model van de vicieuze cirkels van Van Dijk waarmee hij zijn visie gaf op de mechanismen die een rol spelen bij verslavingsproblematiek.

Landelijke bekendheid kreeg hij toen hij als psychiater de nazorg op zich nam van de gegijzelden van de treinkaping bij De Punt en door zijn voorzitterschap van de Wetenschappelijke Commissie die de regering adviseerde over vervanging van de Krankzinnigenwet door de Wet Bopz. Ook werd hij bekend om zijn Vicieuze cirkels van Van Dijk, een model om het fenomeen verslaving inzichtelijker te maken. 


In 1979 werd hij door de toenmalige minister van onderwijs benoemd tot Ridder in de Orde van de Nederlandse Leeuw .

Kuno van Dijk was de laatste van een generatie charismatische psychiaters, mannen die (bijna) het hele vak overzagen, een kliniek en een vakgroep leidden, assistent-geneeskundigen het vak leerden en landelijk een invloedrijke rol speelden. Hij was van deze generatie de grootste en tegelijk de bescheidenste (H. van Berkestijn). Hij stierf op 81-jarige leeftijd te Paterswolde en werd in Eelde (Vosbergen) begraven.

Prof. van Dijk heeft vele publicaties op zijn naam staan, waaronder:




</doc>
<doc id="312965" url="https://nl.wikipedia.org/wiki?curid=312965" title="Joseph Lister">
Joseph Lister

Joseph Lister (Upton, 5 april 1827 – Walmer, 10 februari 1912), zoon van Joseph Jackson Lister, uitvinder van de samengestelde microscoop, was een Engels chirurg. Hij was afkomstig uit een Quakermilieu. Lister studeerde aan het University College in Londen, en kreeg in 1847 zijn graad. Zijn carrière werd vervolgd als medisch student, in 1852 werd hij chirurg. In het University College Hospital had hij de leiding over een afdeling waar, zoals in ziekenhuizen in die tijd veel gevallen van gangreen plaatsvonden; hij probeerde daarvoor verschillende behandelmethoden. Ook onderzocht hij weefsel van de wond onder het microscoop en kwam tot de overtuiging dat het om een infectieziekte ging. 

Om Listers verdiensten te begrijpen is het van belang de manier van chirurgisch werken in die tijd te kennen. Halverwege de 19e eeuw had de introductie van de anesthesie het mogelijk gemaakt patiënten zonder pijn te opereren waardoor de chirurg niet langer verplicht was om snel te werken. Hij kon nu ingewikkelde en langdurige operaties uitvoeren. Dit leek chirurgisch een voordeel, maar het infectiegevaar groeide als gevolg van het langdurig opereren. Dat operatiewonden direct (“per primam”) genazen was al zeer zeldzaam. Maar door de ingewikkelder operaties nam kans op ziekte en overlijden door sepsis toe. Pusvorming en bloedvergiftiging met sepsis als gevolg eisten vele levens van geopereerde patiënten. Dit nam soms de omvang aan van ware ziekenhuisepidemieën, waardoor patiënten bang werden voor het ziekenhuis en de meest kundige chirurgen twijfelden aan hun werk. 
Toen Lister in 1860 werd benoemd voor de leerstoel van chirurgie in Glasgow waren de infectieproblemen in het ziekenhuis groot. Hij zorgde voor het openhouden van de ramen, volgens de theorieën van buitenlucht van Florence Nightingale, er werd voorzien in stapels schone handdoeken, het baatte niet. Ook het bouwen van nieuwe ziekenhuizen en strikt toepassen van huishoudelijke hygiëne losten de problemen niet op. Lister begreep toen dat niet alleen het ziekenhuis de oorzaak vormde, maar dat ook de chirurgen en hun instrumenten bijdroegen aan de infectie. Aanvankelijk verdacht Lister de zuurstof in de lucht die oplost in de weefsels als een belangrijke factor, en om lucht de toegang te ontzeggen was onmogelijk. Een ongecompliceerde fractuur van een been, waarbij de huid gesloten blijft, kan goed genezen, terwijl een gecompliceerde botbreuk, met open huid en toegang tot het inwendige, slecht afliep. Bij amputeren van zo’n been, overleed de patiënt in een groot deel van de gevallen aan bloedvergiftiging. 

Van de chirurg George Syme in Edinburg leerde Lister het gunstige effect van het droog verbinden van de wond, in vergelijking met het waterverband dat gebruikelijk was in het University College. Ook bleek dat de primaire genezing van de wond vaak onmogelijk was door het gebruik van zijden hechtmateriaal, omdat de hechtingen uit de wond pusten. De verhouding met Syme was heel goed, Lister trouwde Symes dochter Agnes, voor wie hij zijn religie verruilde voor die van de Schotse Episcopale kerk. 

In zijn toespraak in Parijs ter gelegenheid van het 13e Internationale Congress of Medicine in 1900, zei Lister dat hij niet meer had gedaan dan het toepassen van de ontdekkingen van Pasteur op de chirurgie. Hij had van Pasteur twee ideeën overgenomen: 

Dat lucht de toegang tot de wond niet ontzegd kon worden was duidelijk, maar het zou mogelijk moeten zijn micro-organismen de toegang te ontnemen. De eerste pogingen werden ondernomen met het toepassen van carbolzuur (fenol), dat volgens een krantenbericht werkzaam was gebleken de stank van rioollucht in het Engelse plaatsje Carlisle te doen verminderen. Het werd onverdund op de wond toegepast waardoor een korst ontstond, waarop dagelijks opnieuw desinfectans werd aangebracht tot genezing. De resultaten waren bemoedigend. Hoewel carbolzuur door zijn bijtende eigenschappen ongeschikt is voor gebruik in de algemene chirurgie, had Lister de desinfectie, het onschadelijk maken van ziekteverwekkers die zich aan de oppervlakte van het lichaam of een voorwerp bevinden, ontdekt. Voor het toepassen in abcessen en geïncideerde wonden moest het worden gemengd met een inerte stof; de zoektocht daarnaar nam vele jaren aan experimenten in laboratorium en op de afdeling. Op zeker moment werd geprobeerd de lucht kiemvrij te krijgen door een waterige oplossing van carbolzuur te vernevelen. De resultaten waren beter dan ooit tevoren, hetgeen het gebruik van deze methode stimuleerde. Maar verder onderzoek bracht Lister aan het twijfelen over de betekenis van kiemvrije lucht. Dat gold niet voor de toepassing van 5%-oplossing van carbolzuur waarmee de chirurgen de handen desinfecteerden. Het ontstaan van contact-dermatitis bracht hem ertoe Charles Goodyear te vragen rubber handschoenen te maken, waarmee de huidige traditie van chirurgische handschoenen werd geïntroduceerd.

Het was lang de chirurgische gewoonte om zijden draad of vlasdraad te gebruiken om bloedvaten af te binden, waarbij de draden lang werden gelaten om de pus langs te laten aflopen. Lister hoopte dat de draden door de toegepaste antisepsis vrij waren van micro-organismen, waardoor geen pusvorming zou optreden. Zij zouden dan kort kunnen worden afgeknipt en permanent worden ingebed in het weefsel. Dit werd met succes uitgevoerd op de halsslagader van een paard. Ook bij toepassing op een aneurysma van een slagader bij een patiënt leek het doelmatig. Maar toen de patiënt een jaar later overleed aan een andere oorzaak bleek bij lijkschouwing dat de zijden draad volledig was geresorbeerd. 
Dat bracht Lister op het idee om voor het onderbinden van bloedvaten materiaal te gebruiken dat sneller kan worden geresorbeerd. Dat door de antiseptische behandeling dood weefsel wordt geresorbeerd door de omringende gezonde weefsels zolang het wordt beschermd tegen pusvorming, bracht hem vervolgens op het idee organisch materiaal hiervoor te kiezen. Catgut (oorspronkelijk “kattendarm”), dat wordt gemaakt uit de dunne darm van schapen en dat bewaard wordt in carbolzuur, paste hij toe op de halsslagader van een kalf. Het dier werd een maand later gedood en bij onderzoek werd een goed resultaat aangetroffen. Het catgut had tijdens zijn geleidelijke resorptie gezorgd voor de vorming van bindweefsel dat de ligatuur van de halsslagader organisch in stand hield. De wond was genezen zonder spoor van pusvorming. Dit succes rechtvaardigde het gebruik van catgut. In 1869 volgde Lister zijn schoonvader Syme op voor de leerstoel klinisch chirurgie van Edinburg. In 1877 werd hij hoogleraar in Londen (King's College). In 1896 stopte Lister zijn praktijk, maar niet zijn onderzoek. Tussen 1895 en 1900 was hij President van de Royal Society. Hij ontving diverse erebenoemingen en in 1883 werd hij tot “baronet” benoemd. In 1902 kreeg hij de Copley Medal. Ondanks zijn indrukwekkende ontdekkingen maakten zijn ideeën maar langzaam school in Engeland. Duitse toonaangevende chirurgen waren de eersten die de nieuwe ideeën in praktijk brachten; al in 1875 werden ter ere van Lister in München en Leipzig festivals gehouden. Ook in Frankrijk werd hij bewonderd.

Het verband met Ignaz Semmelweis is van historische betekenis. Diens onderzoek op het gebied van de antisepsis begon in 1864. Zijn eerste publicatie in de Lancet volgde op 16 maart 1867. Nog lang daarna bleef Semmelweis zelfs in Hongarije en Duitsland onbekend. Omstreeks 1875 werd de techniek van Lister breed toegepast, ook in Hongarije waarbij de naam van Semmelweis niet werd genoemd. Duka, een Hongaars arts die in Londen werkte, schreef in die tijd een biografie over Semmelweis, die hij opstuurde naar Lister. Lister beschouwde vanaf dat moment Semmelweis als zijn voorganger, ofschoon Semmelweis zich niet bewust was geweest van de rol van micro-organismen: “Zonder Semmelweis zou mijn werk zonder betekenis zijn.”

Listerine mondwater is naar hem genoemd vanwege zijn onderzoek. Ook is het microbiologische genus Listeria naar hem genoemd, waartoe Listeria monocytogenes behoort, de bekende door voedingsmiddelen overdraagbare ziekteverwekker.



</doc>
