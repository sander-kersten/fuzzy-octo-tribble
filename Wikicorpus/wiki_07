<doc id="128337" url="https://nl.wikipedia.org/wiki?curid=128337" title="Reuma">
Reuma

‘Reuma’, in de betekenis waarin huisartsen en specialisten (reumatologen) het woord gebruiken, is de verzamelnaam voor aandoeningen waarbij het lichaam een afweerreactie (immuunreactie) geeft tegen normaal, eigen lichaamsweefsel, resulterend in ontstekingen.<br>
Verreweg de belangrijkste vorm van 'reuma' is reumatoïde artritis: daarbij richt de immuunreactie zich tegen de gewrichten en/of de omliggende peesscheden en slijmbeurzen, die dus ontstoken raken. Ongeveer 420.000 mensen in Nederland hebben reumatoïde artritis.
<br>Een veel minder vaak voorkomende vorm van reuma, waarbij dus ook sprake is van een auto-immuun-proces of -stoornis leidend tot ontstekingen, is bijvoorbeeld SLE (Systemische lupus erythematodes).

De organisatie genaamd ‘Reumafonds’ houdt zich niet aan bovengenoemde, door de artsen in Nederland algemeen gehanteerde betekenis van 'reuma' maar hanteert een andere betekenis, namelijk: álle aandoeningen die men kan hebben aan het bewegingsapparaat (gewrichten en de omliggende pezen, gewrichtsbanden en spieren) uitgezonderd klachten ten gevolge van een ongeval.

Onder die definitie vallen dus de patiënten met reumatoïde artritis (420.000 in Nederland), maar ook de patiënten met artrose (gewrichtsslijtage; 1,1 miljoen mensen) en die met fibromyalgie (diffuse pijn in spieren, banden, pezen en kapsel om gewrichten, doorgaans zonder ontsteking; 240.000 mensen in Nederland).

Deze organisatie ‘Reumafonds’ zegt zich tot doel te stellen: “Te zorgen dat mensen niet meer getroffen kunnen worden door de persoonlijke rampspoed die reuma heet”.
Enkele van de ruim honderd aandoeningen die Reumafonds aldus schaart onder háár definitie van ‘reuma’, zijn dus:
en verder:

Het Griekse woord ρευ-μα [reu-ma] betekent: (1) stroom, rivier(-bedding); (2) menigte, verwarring, heftigheid, chaos, enz.; (3) ziekteverwekkende vloeistof. In die laatste betekenis gebruikten de oude Grieken het woord ‘reuma’ al voor wat wij nu nog steeds reuma noemen (zie boven).


</doc>
<doc id="128473" url="https://nl.wikipedia.org/wiki?curid=128473" title="Claude-Louis Berthollet">
Claude-Louis Berthollet

Claude-Louis graaf van Berthollet (Talloires, 9 december 1748 – Arcueil, 6 november 1822) was een Franse doctor in de geneeskunde maar legde zich vooral toe op de studie van de scheikunde.

Nadat hij een korte tijd hoogleraar geweest was aan de École normale te Parijs, werd hij een der medestichters van de beroemde École polytechnique, waar hij professor werd in de chemie. Hij gaf twee theoretische werken uit, "Essay de statistique chimique" (1803) en "Recherche sur les lois de l'affinité" (1801), die de grondslag vormden van de wet der massawerking, pas 60 jaar nadien door Guldberg en Waage opgesteld.

Hij ontkende de juistheid van de wet van de gehele proporties die was voorgesteld door Proust. Berzelius toonde echter aan dat Proust gelijk had en Berthollet moest zijn verzet opgeven. Veel later echter bleek dat in het geval van vaste stoffen er wel degelijk verbindingen bestaat waarvan de stochiometrie aanzienlijk kan variëren. Deze stoffen zijn niet moleculair van aard en worden naar Berthollet wel "bertholliden" genoemd.


</doc>
<doc id="128642" url="https://nl.wikipedia.org/wiki?curid=128642" title="Polyarteriitis nodosa">
Polyarteriitis nodosa

Polyarteriitis nodosa (PAN), vroeger ook wel periarteriitis nodosa genoemd, is een vorm van systeemvasculitis.

PAN is een auto-immuunziekte die wordt gekenmerkt door een chronische ontsteking van kleine en middelgrote slagaderen. De kleinere bloedvaten zijn niet aangedaan. In het verloop van de aangetaste slagaderen komen vaak zichtbare knobbels voor. PAN begint vaak met algemene ziektesymptomen. De patiënt heeft last van koorts, fors gewichtsverlies, vermoeidheid, spierzwakte en algehele lusteloosheid. De ziekte treedt daarna vooral aan het licht in de darmen (maag-darmklachten), nieren, spieren, zenuwen en huid. Bij een aantal patiënten treedt PAN op in het kader van een chronische hepatitis-B-infectie (een vorm van leverontsteking).

Na het belasten (arbeid) van het lichaam kunnen bijv. op de benen rode plekjes optreden die doorgaans binnen enkele uren rusten alweer verdwijnen. Omcirkelen met een inktstift van enkele van deze rode plekjes zodat kort daarna (spoeddienst) een biopsie ervan nemen nog mogelijk is, heeft reeds tot de diagnose polyarteritis nodosa (PAN) geleid.

In de medische literatuur en bij diepgaand medische experten onderzoek (o.a. in opdracht van het gerecht) werd aangetoond dat het ontstaan van polyarteritis nodosa (PAN) in zeldzame gevallen getriggerd kan worden door een vaccinatie tegen hepatitis B. Er wordt geschat dat dit gebeurt bij 1 op 400000 vaccinaties tegen hepatitis B. In België zijn enkele gevallen gekend (en soms opgenomen in de medische literatuur). De vaccin-producenten evenals de dienst Volksgezondheid zijn van dit risico op de hoogte en de ziekte is opgenomen in de bijsluiter bij het vaccin onder de algemene noemer "vasculitis". 
Bijv. bij verpleegkundigen, om beroepsredenen (soms verplicht) gevaccineerd tegen hepatitis B, wordt het ontstaan van polyarteritis nodosa (PAN) na een vaccinatie tegen hepatitis B, behandeld als een arbeidsongeval. België heeft op vandaag (januari 2014) echter nog geen compensatiefonds voor dergelijke "vaccinatie-ongevallen".
Ook de Belgische "griepcommissaris" is van deze gegevens meer dan 10 jaar op de hoogte. In Nederland heeft Lareb één melding genoteerd.
De ziekte Hepatitis B zelf leidt echter tot massief meer gevallen van PAN.

De diagnose is vaak moeilijk te stellen, omdat elke patiënt andere en vaak weinig typische verschijnselen heeft. Het hangt er vanaf welke organen zijn aangedaan. Uiteindelijk kan een biopsie of een röntgenologisch vaatonderzoek (angiografie) uitsluitsel geven.

De antineutrofiele cytoplasmatische antistoffen ANCA-bloedtest is bij PAN-patiënten negatief. Bij patiënten die lijden aan de verwante aandoening microscopische polyangiitis wordt er wel een perinucleaire verkleuring waargenomen in de granulocyten en is de test dus positief.

PAN wordt behandeld met ontstekingsremmende medicijnen (corticosteroïden, bijvoorbeeld prednisolon), vaak in combinatie met medicijnen die het afweersysteem onderdrukken (cyclofosfamide of methotrexaat of azathioprine). Als de behandeling gestart wordt met de combinatie van prednisolon en cyclofosfamide wordt na 3 tot 6 maanden, als de ziekte voldoende tot rust is gekomen, de cyclofosfamide vervangen door azathioprine of methotrexaat. Deze medicijnen hebben minder bijwerkingen dan cyclofosfamide, maar ze werken ook minder krachtig.
Als de PAN samengaat met een chronische hepatitis B-infectie kan ook geprobeerd worden deze te behandelen en zo ook de PAN tot stilstand te brengen. Behandeling met medicijnen is hoe dan ook absoluut noodzakelijk.

PAN is een chronische ziekte, dat betekent dat het altijd op de achtergrond aanwezig blijft. Door de behandeling met medicijnen wordt de ziekte tot rust gebracht. Het risico blijft bestaan dat de ziekte in de loop der jaren weer opvlamt. Als gevolg van PAN kan er blijvende schade optreden aan één of meerdere van de aangedane organen. Dit kan het dagelijks functioneren belemmeren. Het risico op blijvende ernstige nierschade is echter minder groot dan bij de ziekte van Wegener of bij microscopische polyangiitis. Mensen met PAN hebben, ook als de ziekte rustig is, vaak last van blijvende vermoeidheid.


Meer informatie: 


</doc>
<doc id="129322" url="https://nl.wikipedia.org/wiki?curid=129322" title="Seksen">
Seksen

Seksen is het bepalen van het geslacht (sekse) van (jonge) dieren, en wordt ook wel sondering genoemd. Dit kan om verschillende redenen worden gedaan, bijvoorbeeld om mannelijke en vrouwelijke dieren apart te kunnen houden zodat er geen jongen worden voortgebracht. Andersom is ook mogelijk; veel geslachtsgenoten bestrijden elkaar fel waardoor juist een koppeltje gewenst is.

Dieren kunnen worden gesekst door naar primaire en secundaire geslachtskenmerken te kijken. Meestal is bij volwassen dieren een duidelijk verschil te zien tussen mannetje en wijfje. Bij sommige diersoorten zijn de geslachtskenmerken erg subtiel.

Bij egels, ratten en muizen lijken de geslachtsdelen van de beide seksen op elkaar maar bij het mannetje is er tussen de anus en het geslachtsdeel meer ruimte dan bij het vrouwtje. Dit geldt ook voor konijnen. De penis van een ram of rammelaar (mannetjeskonijn) is niet te zien maar komt bij lichte druk op de onderbuik naar buiten.

Als er bij mannetje en vrouwtje aan de buitenkant geen verschil te zien is (zoals bij sommige soorten vogels) kan een kijkoperatie of chromosomenonderzoek plaatsvinden. Bij een kijkoperatie worden door middel van een kleine ingreep de inwendige geslachtsorganen van het dier bekeken. Bij een chromosomenonderzoek wordt een kleine hoeveelheid geschikt weefsel onderzocht. Bij vogels is dat bijvoorbeeld de schacht van een veer.

Bij reptielen en amfibieën wordt een pennetje ingebracht dat bij het vrouwtje meestal minder diep kan worden ingebracht dan bij het mannetje. Dit is echter erg stressverhogend en hoogstwaarschijnlijk ook pijnlijk voor de dieren. Bij sommige schildpadden en vrijwel alle juvenielen is het echter de enige manier om achter het geslacht te komen. Uitzondering zijn de hagedissen en slangen, waarbij alle mannetjes een dubbele penis (hemipenis) hebben, waardoor het geslacht vaak makkelijker te bepalen is.

De geslachtsbepaling bij eendenkuikens heet in Noord-Holland "pruppen" of "purpen".


</doc>
<doc id="129327" url="https://nl.wikipedia.org/wiki?curid=129327" title="Zelfzorgmedicijn">
Zelfzorgmedicijn

Een zelfzorgmedicijn of zelfzorggeneesmiddel is een eenvoudig medicijn dat zonder recept verkocht mag worden. Het wordt ook wel een "Over-the-counter-medicijn" (afgekort: OTC) genoemd, omdat het direct over de toonbank (counter) afgegeven mag worden.

Veel gebruikte zelfzorgmedicijnen zijn onder andere:
pijnstillers, hoestdranken, neusdruppels, anti-diarreemiddelen en anti-wagenziekte, smeermiddelen tegen spierpijn of pijn na kneuzingen.

Zelfzorgmedicijnen (bijvoorbeeld paracetamol, ibuprofen, aspirine, trachitol, antimycotica, antacida) vindt men in Nederland in de supermarkt en bij de drogist, maar ook bij de apotheek. Bij regelmatig of langdurig gebruik of als er zich een verslechtering van het ziektebeeld voordoet is het verstandig een arts te raadplegen.

Naast zelfzorggeneesmiddelen zijn er ook andere medische zelfzorgmiddelen, zoals apparatuur om de bloeddruk te meten.

Sinds de invoering van de Geneesmiddelenwet in 2007 wordt in Nederland onderscheid gemaakt tussen drie categorieën zelfzorgmiddelen: 
De status UAD vormt de grootste groep geneesmiddelen in de niet-receptplichtige geneesmiddelen. Alle geneesmiddelen die voor 1 juli 2007 de afleverstatus NR hadden zijn omgezet naar UAD .

Om voor de status AV in aanmerking te kunnen komen, moet het geneesmiddel een stof bevatten die op de zogenaamde AV-lijst staat. Sinds 6 september 2007 is de lijst met volgnummer 2 geldend. Op deze lijst worden de stoffen genoemd die in aanmerking kunnen komen en worden eventuele beperkingen genoemd. Mogelijke beperkingen zijn de verpakkingsgrootte, de maximale sterkte, de indicatie waarvoor het middel mag worden toegepast of de toedieningsvorm van het geneesmiddel. Of een geneesmiddel in aanmerking kan komen wordt geregeld in artikel 58 van de geneesmiddelenwet. Hierin worden de volgende criteria gebruikt:


De status UA is terug ingevoerd in de nieuwe Geneesmiddelenwet van 2007. De status is in gebruik voor middelen die gezien de veiligheid en de medicatiebewaking, dat wil zeggen, kijken of het middel in kwestie samengaat met de al in gebruik zijnde medicatie, vereist is voor aflevering. De enige plek waar dergelijke medicatiebewaking correct kan worden uitgevoerd is in een apotheek waar een compleet overzicht van de in gebruik zijnde mediatie voorhanden is. De criteria zijn opgenomen in de Regeling Geneesmiddelenwet, artikel 4.1. Producten die dientengevolge de UA status hebben gekregen zijn dextrometorfan, acetylsalicylzuur, hydrokinine, en sommige NSAID's in grotere verpakkingen.

De categorie UAD is hiermee een restcategorie geworden. Immers eerst wordt gekeken of een stof op de AV-lijst staat, vervolgens op artikel 4 lid 1 van het besluit Geneesmiddelenwet verplicht tot een UA-status. Zo niet dan is het geneesmiddel UAD.

De houder van de handelsvergunning mag zelf beslissen of hij voor een middel dat nu de UAD status heeft, de status AV wil krijgen. Hij dient daartoe een verzoek in bij het College ter Beoordeling van Geneesmiddelen. Als het middel (de werkzame stof) op de geldende AV-lijst wordt genoemd, en voldaan wordt aan alle andere voorwaarden, kan het middel de status krijgen. In andere gevallen zal het College beoordelen of het alsnog kan op grond van de genoemde criteria. In alle beroepszaken die werden aangespannen tegen het indelingsbesluit op grond van de nieuwe Geneesmiddelenwet van 2007, heeft het CBG gelijk gekregen.

Enkele soorten zelfzorgmedicijnen, die in menig huisapotheek te vinden zijn:








</doc>
<doc id="129344" url="https://nl.wikipedia.org/wiki?curid=129344" title="Algehele anesthesie">
Algehele anesthesie

Algehele anesthesie, of narcose, is die vorm van anesthesie waarbij de patiënt het bewustzijn verliest. Bij de algemene anesthesie worden middelen toegediend die het bewustzijn onderdrukken.

Voor 1846 werden operaties zelden uitgevoerd. Dit werd mede veroorzaakt door een gebrek aan goede narcosemiddelen. Het waren met name tandartsen die hiernaar op zoek waren, omdat zij nog meer dan andere artsen dagelijks geconfronteerd werden met patiënten met pijn: vaak als bijproduct van hun eigen werk. Een andere reden was dat veelgebruikte methoden zoals het iemand bewusteloos maken door een klap op het hoofd, een overmaat alcohol of verwurging grote risico’s met zich mee brachten. De pijnstillende werking van distikstofmonoxide (lachgas (NO)) en di-ethylether (gewone ether) was al in de 18e eeuw bekend, desondanks werden deze stoffen nauwelijks gebruikt.

De eerste klassieke demonstratie van de effectiviteit van ether vond in het Amerikaanse Massachusetts General Hospital in 1846 plaats. Patiënt Gilbert Scott Abbott zou door chirurg Warren worden geopereerd, en de narcose met behulp van ether werd toegediend door tandarts en geneeskundestudent William Morton uit Boston. Morton had ervaring opgedaan met zowel lachgas als ether door te experimenteren op zichzelf en dieren. Ether leek hem het betere middel. Het werd toegediend door het te sprenkelen op een kapje van stof dat mond en neus van de patiënt bedekte. Vervolgens deed hij een aanvraag om "en plein public" in een ziekenhuis te demonstreren dat ether geschikt was voor algehele anesthesie. De operatie was begonnen. De patiënt vertoonde geen tekenen van pijn, maar was in leven en ademde. Na afloop van de operatie richtte de chirurg zich tot het verbijsterde publiek en deed de beroemde uitspraak: “Gentlemen, this is no humbug.” (“Heren, dit is geen bedrog.”) Binnen een maand werd ether al op meerdere plaatsen in de Verenigde Staten en Engeland gebruikt. In 1847 introduceerde de Schot James Simpson een volgend narcosemiddel: chloroform. Voordeel van dit middel was dat het niet zo brandbaar was als ether en beter rook. In Groot-Brittannië bleef men nog zeker 100 jaar lang chloroform gebruiken, hoewel er vaak patiënten door kwamen te overlijden vanwege het kleine verschil tussen werkzame en dodelijke dosis.

De Amerikaanse tandarts Horace Wells experimenteerde met distikstofmonoxide (lachgas). Hij kwam op het idee, toen hij tijdens een podiumshow merkte dat een deelnemer die lachgas had gekregen en zich verwondde, geen pijn voelde. In 1845 wilde Wells de effectiviteit aantonen met een demonstratie in het Massachusetts General Hospital. De patiënt schreeuwde het echter uit tijdens de ingreep; de demonstratie was dus een mislukking. In 1863 werd lachgas opnieuw geïntroduceerd door ondernemer, showman en deels opgeleid arts Gardner Colton. Lachgas, al dan niet gecombineerd met zuurstof, wordt in diverse landen, waaronder de V.S., nog steeds op grote schaal gebruikt.

In 1929 ontdekten Amerikaanse chemici per ongeluk de verdovende eigenschappen van cyclopropaan. Dit middel werd de komende 30 jaar veel gebruikt.

De oude narcosemiddelen waren bijzonder brandbaar. Gecombineerd met de toenemende hoeveelheid elektrische apparatuur in operatiekamers gingen Britse onderzoekers op zoek naar veiliger middelen. Revolutionair is de ontdekking van halothaan en aanverwante verbindingen in 1956. Halothaan is anno 2008 nog steeds één van de meest gebruikte middelen wereldwijd. In Nederland wordt begin 21e eeuw met name sevofluraan, isofluraan en desfluraan toegepast

Eind 19e eeuw raakte men geïnteresseerd in apparaten voor het toedienen van zuurstof voor de beademing, gecombineerd met een narcosemiddel. Sinds 1885 was het mogelijk om gassen in cilinders op te slaan, en in 1888 ontwikkelde de Duitser Dräger een drukregelaar voor bierpompen die kon worden gebruikt om gassen gecontroleerd uit hun cilinder te laten komen. Samen met zijn zoon en de arts Otto Roth bouwden zij in 1901 het eerste narcose-apparaat voor chloroform en zuurstof. In 1934 vervaardigde de firma Linden uit Rotterdam het eerste lachgasapparaat.

De moderne anesthesie onderscheidt voor de toepassing van algemene anesthesie drie pijlers: bewustzijnsverlaging, pijnbestrijding en spierverslapping. Voor deze drie pijlers worden verschillende medicijnen (of farmaca) gebruikt, elk voor een ander effect, maar soms zijn de effecten overlappend of elkaar zelfs versterkend. We onderscheiden algemene anesthesiemiddelen (anesthetica of hypnotica), pijnstillers (meestal op morfine gelijkende middelen, opiaten of opioïden) en spierverslappers. De anesthesiemiddelen kunnen intraveneus (in de aderen) worden ingespoten of worden ingeademd (inhalatie). Ook combinaties van beide toedieningsvormen worden breed toegepast.

Het proces van de anesthesie bestaat uit drie onderdelen: het in slaap vallen (de inleiding of inductie), de periode waarin de operatie plaatsvindt (het onderhouden van de anesthesie) en het wakker worden (uitleiding).

Om de patiënt in slaap te brengen kan van verschillende methoden gebruik worden gemaakt. Bij volwassenen wordt de narcose vaak 'ingeleid' door het geven van een intraveneuze dosis van een anestheticum zoals etomidaat of propofol, waarna voor het onderhouden van de narcose een inhalatie-anestheticum (dampvormig) kan worden gebruikt gecombineerd met analgetica. Bij kleine kinderen wordt de narcose bijna altijd 'ingeleid' door het laten inademen van een dampvormig-mengsel via een 'kapje'. Men gebruikt hiervoor dampvormige anesthetica. Vroeger werd hiervoor gebruikgemaakt van chloroform, hetgeen vanwege de toxische eigenschappen werd vervangen door ether. Momenteel gebruikt men hier nog lachgas voor (in veel ziekenhuizen is het gebruik van lachgas afgeschaft, omdat het bijwerkingen had op het personeel), meestal gemengd met een van een aantal andere mogelijke dampen zoals sevofluraan, halothaan, enfluraan, desfluraan of isofluraan. Hierbij worden nog steeds intraveneus pijnstillende farmaca zoals sufentanyl, fentanyl of remifentanyl en spierverslappende medicamenten zoals succinylcholine (kortwerkend middel) of vecuronium, cisatracurium, rocuronium (middellang werkend) of pancuronium (langwerkend) gegeven.

De toepassing van algehele anesthesie gaat vaak gepaard met beademing omdat de sterke anesthesiemiddelen vaak leiden tot onderdrukking van de ademhaling en omdat bij gebruik van spierverslapping de eigen ademhaling van de patiënt verlamd is. Daarnaast moeten er veiligheidsmaatregelen worden genomen om de luchtweg vrij te houden en om te voorkomen dat inhoud van de maag (passief) in de longen loopt. Daarom wordt vaak intubatie toegepast: een buis (endotracheale tube) wordt ingebracht tot nét onder de stembanden en er wordt een ballonnetje om de tube ('cuff' of manchet) opgeblazen die rond het uiteinde zit. Hierdoor wordt de luchtweg afgesloten en vindt beademing via de buis plaats. Met zo'n beademingsbuis zijn veel operaties mogelijk die anders onmogelijk zouden zijn (bijvoorbeeld hart- en longoperaties). Regelmatig wordt een alternatief hiervoor gebruikt waarbij een speciale buis net boven de stembanden wordt geplaatst en de ballon boven de stembanden blijft (larynxmasker). Het voordeel daarvan is dat de patiënt na de operatie minder keelpijn heeft (hoewel dit door sommigen wordt betwijfeld ), maar het larynxmasker kan niet altijd worden toegepast.

Toepassing van anesthesie vindt plaats onder uitgebreide bewaking (monitoring) met apparatuur, zoals elektrocardiografie, automatische bloeddrukmeting, het meten van het zuurstofgehalte in het bloed (pulse oximetrie), de concentratie van zuurstof, lachgas, koolzuurgas en concentratie van inhalatie-anesthesiemiddelen in het beademingmensel, temperatuur en eventueel hersenactiviteit. Indien nodig worden nog meer lichaamsfuncties gemeten. Bij geselecteerde ingrepen worden zo nodig transoesofageale echo, continue cardiale output en meting van drukken op diverse plaatsen in/rond het hart door middel van een pulmonaliskatheter of Swan Ganz-katheter verricht.

De toepassing van anesthesie onder gemonitorde omstandigheden en door een opgeleide anesthesioloog mag veilig worden genoemd. De kans op overlijden als gevolg van toepassing van algehele anesthesie is kleiner dan 1 op 100.000 anesthesieën. De belangrijkste bijwerkingen na anesthesie zijn misselijkheid (10-30%), braken (<10%) en keelpijn (veroorzaakt door de intubatie). Een zeldzame maar levensbedreigende complicatie bij mensen die er gevoelig voor zijn is maligne hyperthermie.

De anesthesie is een uitermate belangrijk onderdeel van een operatie en wordt door een universitair opgeleid medisch specialist, de anesthesioloog, geassisteerd door een anesthesiemedewerker, toegediend. De anesthesioloog zorgt allereerst (een of meer dagen vóór de operatie) voor een algehele medische keuring. De patiënt wordt in de westerse geneeskunde op vele niveaus en manieren bewaakt. Hierdoor is de veiligheid van operatieve ingrepen in de laatste honderd jaar enorm toegenomen. Men zegt wel dat de autorit naar het ziekenhuis gevaarlijker is dan de anesthesie, althans als de patiënt overigens gezond is, want bij mensen met ernstige hart- of longaandoeningen blijft anesthesie een toestand met een flink verhoogd risico.


</doc>
<doc id="129436" url="https://nl.wikipedia.org/wiki?curid=129436" title="Gipsverband">
Gipsverband

Een gipsverband wordt toegepast bij een botbreuk of verstuiking om lichaamsdelen te fixeren. 

Rollen van gaasdoek met gips zijn het meest gebruikelijk. Deze kunnen in hun geheel in water ondergedompeld worden, en daarna uitgerold en tegelijkertijd aangebracht worden. Door toevoegingen aan het gips zal het sneller uitharden. Tijdens het uitharden wordt het gips warm.

Het gipsverband is een uitvinding van de Nederlandse arts Antonius Mathijsen (1805-1878). Tijdens de vele oorlogen die in de negentiende eeuw Europa teisterden kwam de militaire arts in aanraking met slachtoffers met gecompliceerde botbreuken. De toenmalige fixatie van een gebroken ledemaat liet te wensen over. Spalken van hout en verband lieten vaak los terwijl een nieuw alternatief, het stijfselverband, dagenlang nat en zacht bleef. De moeizame fixatie kostte miljoenen soldaten en burgers ledematen of zelfs het leven.

In het militair hospitaal van Haarlem bedacht Mathijsen in 1851 dat een verband doordrenkt met gipspoeder en water binnen enkele minuten uithardt en zo een goede stabilisatie van de botbreuk bewerkstelligt. Hij publiceerde zijn vinding een jaar later. Er moest echter nog één oorlog overheen gaan voordat zijn vinding wereldwijd in zwang kwam. Vooral zijn Belgische collega’s, onder wie de uitvinder van het stijfselverband, zagen aanvankelijk niets in zijn idee.

Internationaal kreeg het gipsverband de naam Plaster of Paris, naar de grondstof calciumsulfaat, die vooral rond Parijs voorkwam. Alhoewel Mathijsen het Parijse gips wereldwijde bekendheid gaf bleek het toch al eerder gebruikt. Al sinds de tiende eeuw verbonden Arabische artsen gebroken ledematen met gips. Toch kwam Mathijsen de eer van de ontdekking toe. Zijn publicatie leidde er immers toe dat nog steeds elk ziekenhuis van de wereld, van arm tot rijk, gips als verbandmiddel gebruikt.



</doc>
<doc id="129506" url="https://nl.wikipedia.org/wiki?curid=129506" title="Endoscopie">
Endoscopie

Een endoscopie (letterlijk "binnenin kijken") is een onderzoek van het inwendige van de mens, om te kijken wat er aan de hand is, een biopsie te nemen of een operatie uit te voeren. Dit gebeurt met een instrument genaamd de endoscoop waarmee een arts door middel van een rigide buis of een flexibele slang in het lichaam kan kijken. Ook kan het plaatsvinden door middel van een capsule die een minuscule camera bevat in het geval van videocapsule-endoscopie.

Endoscopie is een voorbeeld van minimaal-invasieve chirurgie, waarbij een zo klein mogelijk aantal letsels wordt veroorzaakt bij de patiënt. Doordat deze endoscopische procedures minimaal zijn, is de hersteltijd en het uiteindelijk verblijf in het ziekenhuis minimaal.

Een endoscopie kan worden uitgevoerd via een natuurlijke opening zoals:


Endoscopie via een niet-natuurlijke lichaamsopening (een incisie) heet 



</doc>
<doc id="129508" url="https://nl.wikipedia.org/wiki?curid=129508" title="Laparoscopie">
Laparoscopie

Laparoscopie is in de heelkunde de inspectie van de buikholte op een minimaal-invasieve methode, ook wel minimaal-invasieve chirurgie genoemd.

Laparoscopie kan worden uitgevoerd door de chirurg, uroloog en de gynaecoloog. Met de patiënt onder narcose wordt er een incisie gemaakt in de onderste rand van de navel. Hierin wordt met een holle naald koolstofdioxide (CO) in de buikholte geblazen. Nadat de naald is verwijderd wordt met behulp van een trocart (een soort priem) via de incisie een opening gemaakt in de buikholte. Hierdoor gaat de laparoscoop (endoscoop voor de buik) waarmee de buikholte geïnspecteerd kan worden. Eventueel worden er nog meer openingen gemaakt waardoor instrumenten (zuigers, tangen, scharen, coaguleerapparatuur, naaldvoerders, etc) heen kunnen. De lokalisatie daarvan is afhankelijk van de ziekte en het (behandelings)plan.

Een sinds circa 2010 meer algemeen in gebruik gekomen techniek is "laparo-endoscopic single-site"-chirurgie (LESS). Met de LESS-techniek wordt geopereerd via 1 opening in plaats van 3, 4 of 5 openingen. De opening van 2 cm wordt meestal gemaakt ter hoogte van de navel. Hierbij blijft na verloop van tijd meestal geen enkel litteken over omdat het enige litteken wegvalt in de navel. De techniek is in principe toe te passen bij alle operaties die via de gewone laparoscopie uitgevoerd kunnen worden.


Na al lange tijd in gebruik te zijn binnen de humane geneeskunde, wordt de techniek ook binnen de veterinaire geneeskunde regelmatig toegepast. Bij gezelschapsdieren zijn verschillende indicaties. Het is mogelijk om een teefje of poes laparoscopisch te steriliseren. Ook is het een manier om honden en katten met een niet ingedaalde testikel (cryptorch) te behandelen. Sommige dierenartsen gebruiken de techniek om de maag vast te ztten bij honden die het risico lopen op maagdraaiing. Het voordeel van de laparoscopische techniek ligt vooral in de kortere hersteltijd die wordt veroorzaakt door het geringe wondoppervlak en door de geringere narcose-diepte benodigd voor de laparoscopie.




</doc>
<doc id="129510" url="https://nl.wikipedia.org/wiki?curid=129510" title="Endoscoop">
Endoscoop

Een endoscoop (letterlijk "binneninkijker") is de benaming voor een instrument waarmee bijvoorbeeld een arts via een al dan niet flexibele buis in het lichaam kan kijken. Als een endoscoop gebruikt wordt voor onderzoek via een natuurlijke opening (mond of anus) wordt dit doorgaans endoscopie genoemd, terwijl de term laparoscopie wordt gebruikt voor onderzoek van de buikholte via een kunstmatige opening.

Er zijn tal van speciale endoscopen ontwikkeld:

Buiten de geneeskunde worden endoscopen ook toegepast om op plaatsen te kunnen kijken waar geen directe zichttoegang mogelijk is.


</doc>
<doc id="129513" url="https://nl.wikipedia.org/wiki?curid=129513" title="Colitis">
Colitis

Colitis is de algemene benaming voor een ontsteking van de dikke darm (colon). 

Colitis wordt gekenmerkt door lichte tot hevige diarree met bloedverlies gepaard gaand met koorts en buikpijn. De diagnose wordt doorgaans gesteld na onderzoek met een endoscoop.



</doc>
<doc id="129549" url="https://nl.wikipedia.org/wiki?curid=129549" title="Divertikel">
Divertikel

Een divertikel is een zakvormige uitstulping van een hol orgaan dat kan voorkomen op verschillende plaatsen in het lichaam, bijvoorbeeld de slokdarm, de dikke darm of de urineblaas.

De meeste divertikels komen voor in de dikke darm en in het bijzonder in het colon sigmoides, het deel vlak voor het rectum. Het aanwezig zijn van divertikels wordt diverticulose genoemd. 

Divertikels variëren in grootte van 2,5 tot ca 25 mm en zijn op zich onschuldig maar kunnen makkelijk ontstoken raken. Men spreekt dan van diverticulitis. Divertikels ontstaan doorgaans vanaf het 40e levensjaar, en een zeer groot deel van de ouderen boven de 90 jaar heeft een groot aantal divertikels, zonder daar last van te hoeven hebben.

Een divertikel dat zich bevindt ter hoogte van de ingang van de slokdarm, wordt een divertikel van Zenker genoemd.


</doc>
<doc id="129550" url="https://nl.wikipedia.org/wiki?curid=129550" title="Diverticulose">
Diverticulose

Diverticulose is het aanwezig zijn van divertikels. Diverticulose kan optreden in alle holle organen (darm, blaas, slokdarm, galblaas). Het kan op verschillende wijzen aanleiding geven tot klachten, maar dit hoeft niet.

Ontsteking van divertikels wordt diverticulitis genoemd. Hierbij gaat het meestal om diverticulitis van de dikke darm.

Men neemt aan dat divertikels, voor zover niet aangeboren, ontstaan door grote druk in het betreffende darmsegment. Dit komt NIET door persen bij de ontlasting, (omdat de druk die dan in de buikholte ontstaat niet van binnen in de darm naar buiten werkt, maar van buiten op de darm wordt uitgeoefend), maar door de eigen peristaltiek van de darm. Door hoge drukken in de darm bij de peristaltiek kunnen op bepaalde plaatsen in de darmwand van de dikke darm "zwakke" plaatsen ontstaan. Op deze plaatsen kunnen divertikels ontstaan door de druk in de darm, die het slijmvlies door gaten in de verzwakte spierlaag perst.
De uitstulping die zo ontstaat, zal niet meer verdwijnen. Het proces van het ontstaan van divertikels zou vergeleken kunnen worden met het oppompen van de binnenband van een fiets, waarbij op een zwakke plaats bij te hard oppompen de band meer uitrekt en een uitstulping ontstaat.

Bij diverticulose van de dikke darm zijn er kleine uitstulpingen ter grootte van een druif te vinden in de darmwand. Diverticulose komt meestal voor bij mensen ouder dan 40 jaar. In deze divertikels komt ontlasting vast te zitten en deze kan vrij gemakkelijk aanleiding geven tot een ontsteking (zie diverticulitis).

In de slokdarm optredende divertikels heten Zenker-divertikels, in de blaas heten ze blaasdivertikels


</doc>
<doc id="129551" url="https://nl.wikipedia.org/wiki?curid=129551" title="Diverticulitis">
Diverticulitis

Van diverticulitis is sprake als een divertikel ontstoken raakt. Doorgaans betreft het pseudo-divertikels in het sigmoïd. Bij pseudo-divertikels bestaat de wand uit mucosa en serosa. Bij ware divertikels (bijvoorbeeld divertikel van Meckel) bevat de wand tevens de spierlaag van de dikke darm.

Divertikels in de dikke darm zijn in inwoners van het Westen meestal gelokaliseerd aan de linkerzijde en dan met name aan het sigmoïd. Een voedingspatroon met te weinig vezels wordt vaak als één van de oorzaken genoemd voor het ontstaan van divertikels. In inwoners van Oost-Azië komen divertikels minder voor en zijn dan juist vaker rechtszijdig gelokaliseerd. Divertikels op zich geven meestal geen symptomen. Wanneer ze gaan ontsteken kunnen ze echter klachten geven: diverticulitis.

Symptomen zijn aanvankelijk pijn, koorts en drukpijn (meestal linksonderin de buik). Diagnose van diverticulitis is betrekkelijk eenvoudig als eerder al diverticulose was vastgesteld. In andere gevallen is de kans op een verwarring met appendicitis groot als de pijn niet linksonder maar rechtsonder zit.

Ongecompliceerde vormen van diverticulitis zijn doorgaans (thuis) te behandelen met een vloeibaar dieet en rust. Antibiotica helpen niet om sneller te herstellen.

Bij diverticulitis kunnen ook complicaties optreden: perforaties van de darmwand, leidend tot abcesvorming of peritonitis, fistelvorming en stenosen. Bij deze gecompliceerde vormen van diverticulitis zal veelal een operatie nodig zijn.


</doc>
<doc id="129704" url="https://nl.wikipedia.org/wiki?curid=129704" title="Delirium tremens (ontwenningsverschijnsel)">
Delirium tremens (ontwenningsverschijnsel)

Een delirium tremens is een vorm van delier die optreedt als ontwenningsverschijnsel bij alcoholverslaving en soms andere substanties.

De belangrijkste symptomen zijn stuipen en sterke visuele hallucinaties of illusies. Deze zijn vaak fobisch van aard: een lijder aan delirium tremens ervaart mensen, voorwerpen, schaduwen enz. als bedreigend. De lijder ziet vaak 'beestjes' zoals mieren of rupsen. Verder kunnen geheugenverlies en desoriëntatie optreden. 

Het delirium tremens treedt meestal op 48 tot 72 uur nadat de persoon zijn laatste alcohol heeft gedronken. De verschijnselen kunnen enkele uren tot enkele dagen duren. 

Een delirium tremens is:
De oorzaak is het feit dat zware, chronische drinkers een psychische tolerantie ontwikkelen tegen alcohol, omdat de zenuwcellen in het cerebrum zich gaan afschermen. Hierdoor functioneren de hersenen zo normaal mogelijk onder de deprimerende werking van alcohol. Wanneer een alcoholist van de één op de andere dag geen alcohol meer drinkt, schiet de hersenactiviteit omhoog, en kan de persoon in kwestie een epilepsieaanval krijgen of in een delirium tremens geraken. Chronische drinkers hebben ook vaak een tekort aan vitamine B1 thiamine.
Dit tekort wordt ook vaak in verband gebracht met een delirium tremens.

Er zijn aanwijzingen uit onderzoeken dat langdurig alcoholgebruik het aantal GABA-receptoren verlaagt.

Naast de vorige kenmerken van het delirium komen hier ook tremoren, overvloedig zweten, rood aangelopen gelaatskleur en hartkloppingen voor. Ook de eetlust is meestal gedaald.

De volgende medicijnen kunnen gebruikt worden voor een behandeling: o.a. clorazepinezuur (Tranxène®), Distraneurine® en diazepam in vooral hoge
doseringen.


</doc>
<doc id="129743" url="https://nl.wikipedia.org/wiki?curid=129743" title="Biologische psychologie">
Biologische psychologie

De biologische psychologie is de wetenschappelijke bestudering van de biologische basis van het gedrag en de psychische processen van mensen. Echter, ook de resultaten van dieronderzoek (dat strikt genomen onderdeel vormt van de neurowetenschap) vormt een belangrijke bron van informatie voor de biologisch psycholoog.

Aan de biologische psychologie verwante disciplines zijn de psychofysiologie, de fysiologische psychologie en de neuropsychologie. Recenter is het gebruik van de term cognitieve neurowetenschap. Omdat het onderscheid tussen al deze gebieden en termen geleidelijk aan het vervagen is, willen we hier volstaan met de meer algemene en overkoepelende term biologische psychologie. Wél zal hieronder een schets worden gegeven van de verschillende invalshoeken waarvan men in dit type wetenschappelijk onderzoek uit kan gaan.

Biologische psychologie maakt meestal gebruik van experimenteel onderzoek van menselijke proefpersonen, waarbij het met name gaat om de analyse van de veranderingen in fysiologische activiteit van het lichaam, als gevolg van manipulatie van bepaalde taakconditities. Deze fysiologische activiteit kan betrekking hebben op het autonome zenuwstelsel (men denke hierbij aan hartslag, ademhaling, huidgeleiding, pupildiameter e.d.) maar ook op het centrale zenuwstelsel en de hersenen. Hierbij kan men denken aan spieractiviteit (het elektromyogram of EMG) of hersenactiviteit (het elektro-encefalogram of EEG). Meer recent wordt hier ook gebruikgemaakt van hersenbeeldvormende technieken (zoals fMRI).

Het biologischpsychologisch onderzoek kan grofweg vanuit drie verschillende invalshoeken plaatsvinden (noot: in de praktijk treffen we echter ook vaak mengvormen hiervan aan).

In de eerste plaats kan men trachten systematisch de effecten van psychologische taakcondities op fysiologische activiteit in kaart te brengen. Dit onderzoek heeft in de laatste jaren veel interessante nieuwe kennis opgeleverd over specifieke hersenactiviteit die optreedt bij "algemene menselijke functies" als het verwerken van taal, selectieve aandacht, emotie en geheugen. Ook zijn er interessante ontdekkingen gedaan over de wijze waarop menselijke fouten in het brein worden verwerkt. Deze benadering is typerend voor onderzoekers uit de hoek van experimentele psychologie (ook wel functieleer of cognitieve psychologie genoemd).

Een tweede invalshoek richt zich meer op het in kaart brengen van "individuele verschillen tussen mensen", voor zover deze gerelateerd zijn aan bepaalde persoonlijkheidseigenschappen, specifieke hersenfuncties, of erfelijke disposities. Nieuwe benaderingen binnen de genetica (zoals het tweelingenonderzoek, kwantificering van DNA) maken het hierbij mogelijk beter dan voorheen de genetische basis van menselijke gedrag en hieraan gerelateerde fysiologische activiteit systematisch in kaart te brengen.
De neuropsychologische benadering kan men zien als een bijzondere variant van deze invalshoek. De neuropsycholoog gaat het echter primair om het kaart brengen van gevolgen van hersenbeschadiging op menselijk gedrag. Het 'onderzoeksmateriaal' bestaat hier dus voornamelijk uit patiënten of groepen patiënten met bepaalde specifieke hersenstoornissen.

Een derde benadering in de biologische psychologie richt zich ten slotte op de veranderingen in gedrag en hersenactiviteit die tijdens de "menselijke levensloop" kunnen optreden. Deze betreffen bijvoorbeeld rijping en ontwikkeling van hersenactiviteit van kind tot volwassene, maar ook de veranderingen in hersenactiviteit bij normale en abnormale veroudering (men spreekt hier ook wel van cognitieve veroudering).

J.W. Kalat. Biological Psychology. Sixth Edition. Brooks/ColePublishing Company, ISBN 0-534-34893-9


</doc>
<doc id="129864" url="https://nl.wikipedia.org/wiki?curid=129864" title="Stuitklier">
Stuitklier

Een stuitklier, glandula uropygii of glandula uropygialis is een onderhuids orgaantje vlak boven de staart van een vogel. In de stuitklier wordt vet geproduceerd dat via een kleine uitstulping naar buiten komt. 

Het vet uit de stuitklier is noodzakelijk om het verenkleed van een vogel in goede conditie te houden. Zonder vetlaag zouden veren gemakkelijk vocht absorberen. Vogels zouden daardoor verkleumen en niet meer in staat zijn te vliegen of, in het geval van watervogels, te drijven. Het vet maakt de veren ook soepeler en beter bestand tegen slijtage.

Vogels stimuleren hun stuitklier met de snavel en verspreiden het vet over hun verenkleed door middel van strijkende bewegingen met snavel en kop. 

Uit onderzoek is gebleken dat vet uit de stuitklier ook andere functies kan vervullen. Bij sommige vogelsoorten geeft het kleur aan de veren, werkt het bacteriewerend of verspreidt het een geur die roofdieren onaangenaam vinden.

Niet alle vogelsoorten hebben een stuitklier. Bij onder meer papegaaiachtigen is de functie van de stuitklier vervangen door de groei van speciale donsveertjes. Deze verpulveren en vormen een waterafstotend poeder op het lichaam van de vogel.


</doc>
<doc id="129874" url="https://nl.wikipedia.org/wiki?curid=129874" title="Morning-afterpil">
Morning-afterpil

De morning-afterpil (ook wel noodpil genoemd) is een middel dat tot maximaal 120 uur na onbeschermde geslachtsgemeenschap de kans op zwangerschap sterk vermindert. Er zijn twee soorten op de markt. De werkzame stof in de eerste geregistreerde pil is het progestageen levonorgestrel, de merknaam "Norlevo". Sedert 2009 is ook ulipristalacetaat, merknaam "ellaOne", verkrijgbaar. Ulipristalacetaat is geen hormoon, maar heeft wel invloed op het hormoonsysteem. Het bindt aan receptoren van progestagenen, waardoor deze hormonen minder goed hun werk kunnen doen. Levonorgestrel is geregistreerd voor gebruik binnen 72 uur na onbeschermd contact, ulipristalacetaat voor 120 uur. Uit directe vergelijkingen van beide pillen blijkt ulipristalacetaat anderhalf keer zo effectief te zijn in de eerste 72 uur. In de eerste 24 uur is het verschil in effectiviteit nog groter.

In de vorige eeuw werden ook andere combinaties van hormonen en doseringen gebruikt, allen off-label. De morning-afterpil is een anticonceptiemiddel. Sommigen beschouwen het als een aborterend middel. Hiervoor is echter geen wetenschappelijke ondersteuning. De morning-afterpil werkt op een andere wijze dan een middel als mifepriston, dat gebruikt wordt bij een overtijdbehandeling om een ingenesteld embryo te aborteren. Lang is aangenomen dat de morning-afterpil niet alleen de ovulatie zou onderdrukken, maar ook implantatie van een bevruchte eicel zou bemoeilijken. Deze laatste werking is echter nooit aangetoond. Tegenwoordig gaat men ervan uit dat de morning-afterpil alleen werkt door de eisprong uit te stellen.

Hoe sneller de pil wordt ingenomen, hoe beter hij werkt. De morning-afterpil is in België sinds 1 september 2000 in de apotheek verkrijgbaar op doktersvoorschrift. In 2001 besliste minister Magda Aelvoet dat levonorgestrel ook zonder voorschrift te koop zou worden aangeboden bij apothekers. In Nederland besloot het College ter Beoordeling van Geneesmiddelen dat vanaf 2005 Norlevo zonder doktersrecept verkrijgbaar is bij de apotheek of de drogist. In januari 2015 is door de Europese commissie besloten om ook ellaOne zonder doktersrecept verkrijgbaar te maken in (bijna) de hele Europese Unie.

Deze pil kan worden gebruikt als geen anticonceptie is toegepast of als wordt vermoed dat de normale anticonceptie niet heeft kunnen werken (bijvoorbeeld een condoom dat is gescheurd, een anticonceptiepil die de vrouw is vergeten in te nemen, of een aanval van braken of aanhoudende waterdunne diarree waardoor een ingenomen anticonceptiepil verminderd werkzaam kan zijn geworden). Ook kan de morning-afterpil worden gebruikt wanneer bij medicatiegebruik (bijvoorbeeld sommige soorten antibiotica) te laat wordt ontdekt dat de anticonceptiepil mogelijk verminderd werkzaam kan zijn geworden.

Na uitgebreid onderzoek inzake andersluidende berichten, stelden de Europese registratieautoriteiten in juli 2014 vast dat de dosering niet afhankelijk is van het lichaamsgewicht van de vrouw.

De betrouwbaarheid van ulipristalacetaat is groter dan die van levonorgestrel. Er is een meta-analyse gedaan van verschillende studies waarin de twee morning-afterpillen zijn vergeleken. Bij gebruik van ulipristalacetaat binnen 72 uur na onbeschermd seksueel contact werd 1,4% van de vrouwen alsnog zwanger. Bij levonorgestrel was dat 2,2%. Wanneer de pil binnen 24 uur wordt ingenomen is de kans op zwangerschap 0,9% bij ulipristalacetaat en 2,3% bij levonorgestrel.

In alle gevallen is het dus verstandig om ook na het gebruik van de morning-afterpil te controleren dat zwangerschap inderdaad is uitgebleven. Deze cijfers betekenen bovendien, dat men beter kan vertrouwen op anticonceptie vóórdat men geslachtsgemeenschap heeft, dan op de morning-afterpil. Het is beter deze alleen te gebruiken als noodanticonceptie wanneer reguliere anticonceptie mogelijk gefaald heeft.

De morning-afterpil kan bijwerkingen tot gevolg hebben. De volgende bijwerkingen zijn gemeld bij het gebruik van de noodpil:

Eventuele klachten gaan binnen een paar dagen vanzelf over. Er zijn geen nadelige effecten op de langere termijn.

Er is enige discussie geweest over het werkingsmechanisme van de morning-afterpil. Er zijn verschillende hypothesen over, namelijk dat de morning-afterpil de eisprong uit zou stellen, de mogelijkheid voor sperma om de eicel te bereiken zou bemoeilijken of innesteling van een bevruchte eicel zou voorkomen. Er is alleen overtuigend bewijs voor het eerste mechanisme, dus uitstel van ovulatie. De morning-afterpil kan geen miskraam veroorzaken, maar voorkomt bevruchting, net als andere vormen van anticonceptie. De morning-afterpil werkt niet tegen seksueel overdraagbare aandoeningen (SOA's).



</doc>
<doc id="130129" url="https://nl.wikipedia.org/wiki?curid=130129" title="Necrose">
Necrose

Necrose is het eindstadium van de celdood. Het is standaard de laatste fase van oncose en kan in sommige gevallen ook bij apoptose optreden. Necrose is vaak schadelijk voor het organisme aangezien de celinhoud niet meteen verwijderd wordt, en zo omliggende cellen kan aantasten. Eerst zwelt de cel en daarna barst de cel open (cytolyse). Immuuncellen worden ingeschakeld om de boel op te ruimen, maar ook die kunnen de omgeving aantasten.

Necrotisch weefsel heeft meestal een zwarte kleur. Het kan ontstaan door verminderde doorbloeding (onder andere bij diabetes), decubitus ('doorliggen'), verbranding enzovoorts. 

Necrotische wonden kunnen behandeld worden met enzymatische necrose-oplossers, zodat het necrotisch weefsel loskomt en verwijderd kan worden bijvoorbeeld door middel van een wondspoeling.

Een harde, necrotische korst moet daarentegen droog gehouden worden zodat de korst na enige tijd vanzelf wordt afgestoten.

Wat nu oncose wordt genoemd, werd vroeger necrose genoemd. Men zag immers ook necrose optreden bij apoptotisch gestorven cellen, wanneer deze niet opgeruimd werden door macrofagen.

Gangreen


</doc>
<doc id="130130" url="https://nl.wikipedia.org/wiki?curid=130130" title="T-cel">
T-cel

T-cellen ofwel T-lymfocyten zijn afweercellen, onderdeel van de specifieke cellulaire afweer. Ze zijn specifiek, want elke T-cel kan reageren op een specifiek vreemd oppervlak-epitoop dat wordt aangeboden door antigeen-presenterende cellen, APC's. Het antigeen wordt dan op de celmembraan van een APC aangeboden als antigeen/MHC complex.

T-cellen kunnen worden onderverdeeld in vier hoofdgroepen:

De stamcellen voor alle bloedcellen bevinden zich in het beenmerg. De uitrijping van T-lymfocyten vindt echter plaats in de thymus (zwezerik). Dit proces is grotendeels voltooid voor de puberteit. Tijdens het verblijf in de thymus worden de nog onrijpe T-cellen als het ware opgeleid in het maken van verschil tussen lichaamseigen en lichaamsvreemd. De meerderheid van de T-cellen in opleiding zakt voor het examen en wordt vernietigd. Een minderheid mag de thymus verlaten en gaat functies vervullen als afweercel in het lichaam.

Bij aids worden bepaalde klassen T-cellen aangetast door het hiv. Het aantal T-cellen kan dan na verloop van tijd sterk dalen. De patiënt is daardoor bijzonder vatbaar voor andere ziektes. Om deze reden sterven mensen niet aan aids zelf, maar aan optredende complicaties als gevolg ervan. Wereldwijd is tuberculose de meest voorkomende doodsoorzaak van aidspatiënten.

Lichaamseigen T-cellen worden inmiddels met succes via gentransfertechnieken geprogrammeerd om tumorcellen te kunnen vinden en te vernietigen. Zo kan de Cas9-techniek gebruikt worden om de activatie van T-cellen naar nieuwe markers te veranderen, die dan specifiek gekozen worden om bepaalde kankercellen aan te vallen. Dit alles kadert in een nieuwe visie waarbij medicatie op maat van een individuele patient gemaakt wordt en niet voor de hele bevolking zoals bij klassieke medicatie.



</doc>
<doc id="130302" url="https://nl.wikipedia.org/wiki?curid=130302" title="Microscopische polyangiitis">
Microscopische polyangiitis

Microscopische polyangiitis of (MPA) is een vorm van systeemvasculitis.

MPA is een auto-immuunziekte die wordt gekenmerkt door een chronische ontsteking van de kleine en allerkleinste bloedvaten. Toch kunnen ook grotere bloedvaten ontstoken worden, waardoor de ziekte nog wel eens verward wordt met polyarteritis nodosa.
In tegenstelling tot de ziekte van Wegener raken bij MPA de bovenste luchtwegen (neus, keel en oren) niet aangetast. De ziekte begint vaak met algemene symptomen. De patiënt heeft last van koorts, fors gewichtsverlies, vermoeidheid, gewrichtsklachten en algehele lusteloosheid. Daarna manifesteert MPA zich vooral in de nieren, longen, zenuwen, ogen en huid.

In de eerste fase van de diagnose speelt de herkenning van de symptomen door de behandelende specialist een belangrijke rol. Als de specialist vermoedt dat er sprake is van een systeemvasculitis, dan zal hij een ANCA-bloedtest laten uitvoeren. Deze test is bij 90% van de mensen met MPA positief. Om de diagnose met nog meer zekerheid te kunnen geven, wordt vaak een biopsie gedaan uit het weefsel van de aangedane organen. Bij de biopsie kijkt men naar kenmerkende verschijnselen. Het gaat dan net als bij de ziekte van Wegener om ontsteking van de wand van bloedvaatjes, ophopingen van ontstekingscellen (granulomen) en het afsterven van weefsel (necrose). MPA is te onderscheiden van de ziekte van Wegener omdat bij MPA de bovenste luchtwegen niet worden aangetast.

MPA is een ernstige ziekte, maar als de diagnose tijdig wordt gesteld zijn de vooruitzichten voor de patiënt goed. In de regel wordt de ziekte behandeld met de prednisolon, een corticosteroïde, dat de ontsteking remt. Daarnaast wordt cyclofosfamide (Endoxan) gegeven, dat het afweersysteem remt. Daardoor komt de ziekte tot rust en kunnen de ontstekingen voor de langere duur verdwijnen. Wanneer op het moment van diagnose de nieren ernstig zijn aangedaan, wordt aanvullend op de genoemde behandeling vaak nog gedurende 7-10 dagen dagelijks een plasmaferese behandeling gegeven. Met deze behandeling wordt de ANCA uit het bloed gehaald, waardoor de ziekteactiviteit snel daalt. Zo kan verdere aantasting van de nieren worden beperkt. Gebleken is dat na een dergelijke behandeling ruim 80% van deze patiënten uiteindelijk geen dialyse meer nodig heeft.
Als alternatief voor de kostbare plasmaferese wordt ook wel gedurende 3 dagen een stootbehandeling met methylprednison toegepast. Na 3 tot 6 maanden wordt cyclofosfamide vaak vervangen door azathioprine of methotrexaat. Azathioprine en methotrexaat remmen het afweersysteem wat minder dan cyclofosfamide. Ze hebben echter het voordeel dat ze iets minder ernstige bijwerkingen hebben. De dosering hangt af van de ernst van de ziekteverschijnselen, van het ziekteverloop en van de reacties van het lichaam op de medicijnen. De behandeling duurt snel 1 tot 2 jaar.

MPA is een chronische ziekte, dat betekent dat het altijd op de achtergrond aanwezig blijft. Door de behandeling met medicijnen wordt de ziekte tot rust gebracht. Er is echter altijd een risico dat de ziekte in de loop van de jaren weer opvlamt. Als gevolg van de ziekte kan vaak blijvende schade optreden aan één of meerdere van de aangedane organen. Dit kan het dagelijks functioneren belemmeren. Vooral de nieren vormen bij MPA een risicogebied. Een vroege diagnose en behandeling is dan ook van groot belang om de schade aan de organen zo veel mogelijk te beperken. Veel patiënten hebben ook als de ziekte tot rust is gekomen last van een blijvende vermoeidheid.




</doc>
<doc id="130370" url="https://nl.wikipedia.org/wiki?curid=130370" title="Cowperse klier">
Cowperse klier

De Cowperse klieren of glandulae bulbourethrales zijn twee exocriene klieren vlak bij de prostaat die bij seksuele opwinding enige tijd voor de ejaculatie het voorvocht afscheiden, voordat het sperma via de urinebuis het lichaam verlaat. Het geproduceerde slijm neutraliseert eventueel achtergebleven urine in de urinebuis. Hierdoor wordt het afsterven van spermacellen in de urinebuis voorkomen. Het slijm is kristalhelder en is bovendien een uitermate goed werkend glijmiddel.

De Cowperse klieren zijn homoloog met de klier van Bartholin ("glandula vestibularis major") bij de vrouw. De klieren zijn genoemd naar hun ontdekker, William Cowper.


</doc>
<doc id="130648" url="https://nl.wikipedia.org/wiki?curid=130648" title="Paren">
Paren

Met paren wordt de geslachtsgemeenschap tussen dieren aangeduid.

Bij zoogdieren brengt het mannetje zijn penis in de schede van het vrouwtje. Sommige diersoorten hebben geen penis. Bij vogels worden de cloaca's van beide geslachten tegen elkaar gedrukt waarbij het sperma van het mannetje in het vrouwtje wordt gebracht.

Het paren bij beenvissen wordt overigens paaien genoemd. Bij gebrek aan een penis gebruiken sommige soorten andere organen om hun sperma in de geslachtsopening van het vrouwtje te brengen. Spinnen gebruiken hiervoor hun palpen, een soort tastorganen.

Aan de paring gaat de bronsttijd vooraf. Mannetjes lokken vrouwtjes en andersom. Onderling concurreren de mannetjes fel. Bij de meeste diersoorten bepaalt het vrouwtje wanneer en met welke partner zij paart. Vaak worden de mannetjes gekozen die het meest succesvol waren in de concurrentiestrijd.

In georganiseerd levende groepen is het recht om te paren voorbehouden aan één of meer dominante mannetjes en soms dominante vrouwtjes. Bij chimpansees is waargenomen dat vrouwtjes die probeerden te paren met lager geplaatste mannetjes hiervoor werden bestraft door een dominant mannetje. Bij wolven paren alleen het hoogste mannetje en vrouwtje in rang, de alfa-dieren. Deze mechanismen dragen bij aan de natuurlijke selectie omdat alleen de krachtige en vitale dieren de kans krijgen om nageslacht te verwekken.

Afhankelijk van de diersoort kan de paring enkele seconden of zelfs dagen duren. Sommige dieren paren één maal terwijl andere dieren meerdere keren achter elkaar copuleren.

De mannelijke Tasmaanse duivel sleept een wijfje aan haar nekvel zijn hol in waar hij haar vasthoudt en meerdere malen copuleert. Het wijfje raakt daarbij door hormonale veranderingen in een verdoofde toestand. Bij inktvissen tasten de dieren elkaar eerst urenlang af met hun vangarmen.

Dieren die een duurzame band aangaan zoals de meeste vogelsoorten en wolven, besteden veel tijd aan een voorspel. Daarbij worden onderlinge spanningen gereduceerd en raken de partners goed op elkaar ingesteld. Het voorspel kan bestaan uit spelen, een ritueel gevecht of baltsen (de paardans van vogels). Soms zonderen mannetje en vrouwtje zich af van de groep en trekken dagen met elkaar op. Het mannetje zal geregeld controleren of het vrouwtje al paringsbereid is maar het vrouwtje laat de paring pas toe als zij daar klaar voor is. Dat geeft ze vaak met een subtiel signaal aan.

Waterdieren zoals amfibieën en vissen scheiden grote hoeveelheden eieren af in het water. Bij beenvissen wordt dit paaien genoemd. De bevruchting vindt meestal uitwendig plaats, dus buiten het lichaam van het vrouwtje. Op de plek waar mannetjes en vrouwtjes samenkomen, scheiden mannetjes homvocht (sperma) af. Afhankelijk van de soort (er zijn meer dan 31.000 soorten vissen) gaan er aan het paairitueel nog een heleboel verschillende vormen van gedrag vooraf. Stekelbaarsmannetjes bouwen een nest en proberen hierin een vrouwtje te lokken om in zijn nest eieren te leggen. Zalmen trekken duizenden kilometers om van zee, via rivieren naar de beek van hun geboorte te zwemmen en daar in een kuil met grind te paaien. De afgebeelde aquariumvis ("Betta fusca", een kempvis, familie Osphronemidae) is een zogenaamde muilbroeder (Engels: "mouthbreeder"). De bevruchting van de eieren vindt uitwendig plaats, maar na het paaien neemt het mannetje de bevruchte eieren in zijn bek en laat ze daar 'uitbroeden'. Haaien (maar ook een paar soorten beenvissen) vormen weer een uitzondering, bij de meeste soorten vindt inwendige bevruchting plaats. Bij sommige soorten haaien jaagt het mannetje het vrouwtje achterna en hoewel het vrouwtje naar zo ondiep mogelijk water zwemt om hem te ontmoedigen, ontkomt ze meestal niet aan hem. Vaak wordt zij door het mannetje verwond.

Mannelijke katachtigen hebben weerhaakjes aan hun penis die tijdens de paring pijn veroorzaken bij het vrouwtje. Dit schijnt nodig te zijn om de eisprong te stimuleren. Het vrouwtje zal als gevolg van de pijn even fel uithalen naar het mannetje, maar het weerhoudt haar er niet van om na enkele ogenblikken weer met hem te paren.

Bij een mannelijke wolf of hond zwelt tijdens het paren de penis op zodat hij enkele minuten vast komt te zitten in het vrouwtje. Dit dient waarschijnlijk om te voorkomen dat het vrouwtje met een ander mannetje paart of zodat het sperma niet terugloopt, om zo een zwangerschap te bevorderen. De dieren kunnen zich samen wel voortbewegen.


</doc>
<doc id="131009" url="https://nl.wikipedia.org/wiki?curid=131009" title="Parkinsonisme">
Parkinsonisme

Onder parkinsonisme worden de verschijnselen van het hypokinetisch rigide syndroom verstaan, wanneer die door andere oorzaken worden veroorzaakt dan door degeneratie van de zenuwcellen van de substantia nigra, zoals die optreedt bij de ziekte van Parkinson.

Een groot verschil tussen parkinsonisme en de ziekte van Parkinson is, dat bij de ziekte van Parkinson de dopamine-producerende cellen in de substantia nigra in aantal verminderen, terwijl "parkinsonisme" gekenmerkt wordt door een beschadiging van precies die cellen in het striatum die op dopamine reageren. Een patiënt met de ziekte van Parkinson reageert derhalve goed op een behandeling met levodopa, maar een patiënt met "parkinsonisme" zwakker.


De volgende syndromen gaan eveneens gepaard met Parkinson verschijnselen, en worden vaak "parkinsonismen" of "Parkinson-plus" genoemd:

Strikt genomen zijn de volgende aandoeningen géén " parkinsonismen":

De verschijnselen zijn die van de ziekte van Parkinson, zoals tremor, rigiditeit hypokinesie en houdingsafwijkingen, die echter niet reageren op levodopa. Daarnaast heeft ieder "parkinsonisme" zijn eigen "plus":




</doc>
<doc id="131013" url="https://nl.wikipedia.org/wiki?curid=131013" title="Antipsychoticum">
Antipsychoticum

Antipsychotica vormen een groep geneesmiddelen die als voornaamste doel hebben de symptomen van een psychose tegen te gaan. De term neuroleptica is verouderd, en had oorspronkelijk betrekking op de middelen chloorpromazine en reserpine. Deze term gaf aan welke effecten deze middelen op de patiënten hadden, namelijk psychomotorische vertraging, verminderde interesse en initiatief, emotionele onverschilligheid en affectieve indifferentie. Antipsychotica zijn overwegend dopamine-antagonisten die daarnaast ook in meer of mindere mate receptoren voor serotonine blokkeren.

Elk mens kan een psychose krijgen door extreme externe factoren (oorlog, mishandeling, trauma etc). De aanleg voor het krijgen van een psychose kan erfelijk bepaald zijn. Bij bepaalde psychiatrische aandoeningen, zoals manische depressiviteit of schizofrenie, worden antipsychotica levenslang voorgeschreven of soms onder dwang toegediend. Ook een zwangerschapspsychose of postnatale psychose onder invloed van een snel veranderende hormoonspiegel in combinatie met slaapgebrek is bekend. Ten slotte kan ook drugsgebruik een psychose veroorzaken. 

Psychoses duren enkele uren tot of enkele dagen of veel langer. Soms komt een persoon vanzelf uit een psychose. Antipsychotica kunnen de psychose bekorten, maar het kan ook (in zeldzame gevallen) zo zijn dat iemand een leven lang in een psychose blijft en er niet meer uitkomt, ondanks medicatie. 

Nadat de persoon uit de psychose is gekomen door middel van medicijnen, kan psychotherapie toegepast worden. Een psychose kan een indicatie zijn dat een persoon niet met de werkelijkheid kan omgaan, of met herinneringen, of zichzelf niet goed kan afschermen. De emoties overweldigen de patiënt en belemmeren het rationele deel van de hersens afstand te nemen van het probleem. Antipsychotica werken veelal ook angstdempend waardoor traumatische herinneringen gemakkelijker besproken kunnen worden. 

Nadat de persoon uit de psychose is gekomen duurt herstel vaak lang, de persoon is uitgeput. Bij mensen die normaal hoogopgeleid werk doen, kan het een tijd duren voor men weer op het oude niveau is. Heeft men eenmaal een psychose gehad, is de kans groter dat men er wederom een krijgt. Als iemand hersteld is, kan soms gestopt worden met antipsychotica. Indien men later bijvoorbeeld wederom in moeilijke omstandigheden verkeert en men dezelfde symptomen voelt aankomen, kan men besluiten een antipsychoticum in lage dosering te nemen, ter voorkoming van een tweede psychose (en dus meer schade).

Antipsychotica worden op grond van het risico tot het veroorzaken van extrapiramidale bijwerkingen ("EPS" extra piramidal syndrome) ingedeeld in twee categorieën:

Voor atypische antipsychotica geldt dat het risico van het optreden van EPS veel kleiner is dan bij klassieke antipsychotica. EPS uit zich vaak in de vorm van spierstijfheid, acathisie, een onvermogen om stil te blijven zitten, tremor en andere ongewenste spiertrekkingen. Deze verschijnselen worden ook wel aangeduid parkinsonisme-achtige bijwerkingen. Indien men de medicatie stopt verdwijnen de symptomen meestal. Bij langdurig gebruik kunnen de EPS overgaan in parkinsonisme en tardieve dyskinesie. Dit is niet meer terug te draaien. Een verschil in werkingsmechanisme tussen de klassieke -en atypische middelen zou kunnen zijn dat klassieke antipsychotica dopamine D2-receptoren blokkeren terwijl de atypische middelen bepaalde serotonine-receptoren blokkeren.

Antipsychotica kunnen een hypokinetisch-rigide syndroom of parkinsonisme veroorzaken terwijl een te hoge dosering van het medicijn levodopa tegen de ziekte van Parkinson psychotische verschijnselen kan veroorzaken. Vaak wordt ook het antiparkinsonmiddel Akineton voorgeschreven naast een antipsychoticum om extrapiramidale bijwerkingen tegen te gaan.

Naast problemen met het bewegingsapparaat, soms aangeduid als ""the Haldol shuffle"", veroorzaken antipsychotica vaak ingrijpende gedragsveranderingen zoals, indifferentie en emotionele vervlakking en afstomping, soms aangeduid als ""zombiegedrag"". Gebruikers van antipsychotica die roken hebben vaak de neiging meer te gaan roken of weer te gaan roken als ze daar eerder mee gestopt waren. Nicotine is een acetylcholine-agonist die de productie van dopamine en noradrenaline in de hersenen stimuleert en onderdrukt daardoor de werking van antipsychotica. Bovendien hebben gebruikers van antipsychotica vaak de neiging veel koffie te drinken en te veel en te zoet te gaan eten. Sommige behandelaars raden gebruikers van antipsychotica aan alleen cafeïnevrije koffie te drinken. Aangezien koffie en tabak prijzige genotmiddelen zijn drukt het gebruik van deze middelen vaak zwaar op het doorgaans smalle budget van de patiënt. De klassieke antipsychotica lijken de neiging tot het gebruik van alcohol en drugs te versterken.

Bijwerkingen van klassieke middelen verschillen in bepaalde opzichten van de atypische. Zo veroorzaken de atypische middelen mogelijk vaker gewichtstoename dan de klassieke. Hierdoor hebben patiënten waarschijnlijk meer kans op het ontwikkelen van suikerziekte. Mensen lijdende aan schizofrenie hebben overigens ook zonder gebruik van antipsychotica een grotere kans op het ontwikkelen van suikerziekte.
Van de atypische wordt gezegd dat ze minder bewegingsstoornissen zoals tardieve dyskinesie veroorzaken.

Sommige antipsychotica (zoals pimozide) worden in lage doseringen (1 mg per dag) ook voorgeschreven tegen angststoornissen en dissociatie.

Het gebruik van antipsychotica kan gezondheidsrisico's met zich meebrengen. Antipsychotica kunnen onbehandelbare iatrogene neurologische aandoeningen als parkinsonisme en tardieve dyskinesie veroorzaken. Tevens kunnen antipsychotica het levensbedreigende maligne neuroleptica syndroom (NMS) veroorzaken. Clozapine, dat in Nederland onder de naam Leponex op de markt is, kan agranulocytose veroorzaken waardoor het immuunsysteem platgelegd wordt met fatale gevolgen. Op 11 april 2005 heeft de Amerikaanse Food and Drug Administration een waarschuwing uitgegeven dat "bij oudere gebruikers met dementie die gedragsproblemen vertonen", die worden behandeld met een atypisch antipsychoticum, de sterftekans met een factor 1,6 tot 1,7 toeneemt. Voor de behandeling van gedragsstoornissen bij deze patiëntenpopulatie zijn deze middelen niet geregistreerd.
Daarnaast worden vooral de atypische antipsychotica geassocieerd met een verhoogde kans op diabetes. De latentietijd hiervan kent een brede spreiding (week tot jaren) met een piek tussen 3 en 6 maanden na start van de behandeling. In sommige cases is reversibiliteit beschreven na het staken van het verdachte antipsychoticum of bij overschakeling naar een ander antipsychoticum.


</doc>
<doc id="131015" url="https://nl.wikipedia.org/wiki?curid=131015" title="Neurolepticum">
Neurolepticum

Neuroleptica is een verouderde term voor een aantal nu antipsychotica genoemde middelen, en had oorspronkelijk betrekking op de middelen chloorpromazine en reserpine. Deze term gaf aan welk effecten deze middelen op de patiënten hadden, namelijk psychomotorische vertraging, verminderde interesse en initiatief, emotionele onverschilligheid en affectieve indifferentie.


</doc>
<doc id="131190" url="https://nl.wikipedia.org/wiki?curid=131190" title="Delier">
Delier

Een delier (Latijn: delirium) is een psycho-organische stoornis.

De oorzaak is lichamelijk (het disfunctioneren van de hersenen), maar de verschijnselen zijn psychisch. Deze uiten zich door verwarring, cognitieve problemen of aandachtsstoornissen. De symptomen ontwikkelen zich in een korte periode en fluctueren in sterkte. Naast aandachts- en concentratieproblemen kunnen ook geheugenverlies, waanideeën en hallucinaties optreden.

Een delier komt vaker voor bij ouderen. Ook mensen met dementie zijn gevoeliger voor het ontwikkelen van een delier. Een delier kan veroorzaakt worden door een lichamelijke aandoening zoals een infectie, bijwerkingen van bepaalde medicijnen of ontwenningsverschijnselen (van alcohol of drugs). Een voorbeeld van het laatste is het "delirium tremens", maar ook bij overmatig alcoholgebruik kan een delier ontstaan (alcoholdelier). Verder kan een delier zich voordoen na een operatie (post-operatief delier) of tijdens de terminale fase van ziekten als kanker en aids en het delier dat zich voor kan doen bij zeer hoge koorts, als ijlen (koortsdelier).

Het "Diagnostic and Statistical Manual of Mental Disorders" (DSM-IV) geeft de volgende diagnostische criteria voor een delirium:

De Franse striptekenaar Jacques Tardi tekende Het ware verhaal van de onbekende soldaat, een nachtmerrie-achtig stripverhaal over de laatste minuten van een stervende soldaat in de loopgraven. Pas op de laatste pagina wordt duidelijk dat het verhaal een delirium is. Dit verhaal maakte hij, op het einde na, door te improviseren om hiermee het van de hak op de tak-karakter van een droom na te bootsen.

Nederlandse Vereniging voor Klinische Geriatrie, Richtlijn Delier Volwassenen

NHG richtlijn delier


</doc>
<doc id="131344" url="https://nl.wikipedia.org/wiki?curid=131344" title="Syndroom van Alagille">
Syndroom van Alagille

Het syndroom van Alagille is ook bekend onder de afkorting AGS (N.B.: er is ook nog een andere ziekte onder deze afkorting bekend: het adrenogenitale syndroom).

Het syndroom van Alagille is een complexe aandoening van een aantal orgaansystemen, voornamelijk de lever, het hart, de ogen, het gelaat en het skelet. De belangrijkste symptomen zijn die van cholestase (gepaard gaand met jeuk en geelzucht), herkenbaar aan weinig galwegen in een leverbiopt; aangeboren hartafwijkingen, vooral van de longarterieën, oogafwijkingen, een typische gelaatsvorm, en 'vlinderwervels'. Nierafwijkingen en afwijkingen aan het centraal zenuwstelsel komen ook voor. De mortaliteit is ongeveer 10% waarbij vaatproblemen in het centraal zenuwstelsel, hartziekte en leverziekte de belangrijkste doodsoorzaken zijn. De verschijnselen zijn ook binnen 1 familie zeer variabel. De ziekte is autosomaal dominant erfelijk. Nieuwe mutaties (sporadische gevallen) komen frequent voor. Als bekend is wat de aard van de afwijking in een familie is, is prenatale diagnostiek in principe mogelijk. Genetisch onderzoek louter om de diagnose te verifiëren bij iemand die aan de klinische criteria voldoet, heeft geen consequenties en wordt nog niet aanbevolen.

Nog niet volledig opgehelderd. Bij ca 70% van de patiënten zijn afwijkingen in een gen genaamd JAG1 aantoonbaar. Het gen ligt op chromosoom 20, locatie 20p12. Het codeert voor een eiwit, Jagged 1, dat op de celmembraan van sommige cellen wordt gevonden en dat een functie heeft bij signaaluitwisseling tussen cellen zowel tijdens de embryonale ontwikkeling als daarna.

Het is niet mogelijk het syndroom van Alagille te genezen. Het is echter mogelijk dat de klachten verdwijnen als het kind ouder wordt.



</doc>
<doc id="131391" url="https://nl.wikipedia.org/wiki?curid=131391" title="Doctor of Medicine">
Doctor of Medicine

Doctor of Medicine (afkorting: "M.D.", "MD" of "DM", Latijn: Medicinae Doctor) is de academische titel of graad die gevoerd wordt door artsen in Angelsaksische landen. De M.D. is in Canada en de Verenigde Staten echter niet een doctoraat maar een 'graduate degree' op Master-niveau. Veelal wordt deze graad abusievelijk vergeleken met een doctorate level degree vanwege de naam van deze titel.

In Groot-Brittannië voeren artsen echter de academische titel Bachelor of Medicine and Surgery, afgekort als 'MB BS' of 'BM BCh'. De titels 'Doctor of Medicine' en 'Master of Surgery' zijn hier aanduidingen die gereserveerd zijn voor diegenen die een aanzienlijke bijdrage hebben geleverd aan de medische wetenschap of chirurgie.

Naast de gebruikelijke titel M.D. zijn er in de Angelsaksische landen ook nog alternatieve academische titels voor artsen met specifieke specialismen, zoals:

Alhoewel de meeste van de bovenstaande titels niet bekend zijn in Nederland, vinden de academische graden M.D. bij artsen en D.V.M. bij dierenartsen wel steeds meer ingang, vooral bij diegenen die een loopbaan hebben binnen de medische wetenschap of werken bij een universitair medisch centrum. Veelal werken deze artsen samen met artsen in het buitenland en het gebruik van deze internationale titels leidt daarom tot meer herkenbaarheid. Echter, het gebruik van deze Angelsaksische medische titels is (nog) niet wettelijk erkend in Nederland.


</doc>
<doc id="131408" url="https://nl.wikipedia.org/wiki?curid=131408" title="Alara">
Alara

Alara is een acroniem van "As Low As Reasonably Achievable" (= zo laag als redelijkerwijze haalbaar is). Het zogenaamde alara-principe is een beginsel uit de stralingsbescherming. Het beginsel houdt in dat bestraling en besmetting van mensen, dieren, planten en goederen zoveel als redelijkerwijs mogelijk is, wordt beperkt.

Het alara-beginsel kan onderverdeeld worden in vier aspecten:

Het principe wordt ook veel gebruikt in de geluidshinderbestrijding. Bij een fabriek of andere industrie met in de directe omgeving woningen, worden eisen aan de geluidsproductie gesteld. Daarbij geldt dan ook het alara-principe. De best bestaande technieken kunnen voorgeschreven worden. Enerzijds kan het bevoegd gezag geen excessieve maatregelen eisen, waarbij de kosten de pan uit rijzen. Anderzijds kan van de eigenaar van de industrie verwacht worden dat deze alle redelijke maatregelen ook treft. 


Als alternatief voor [alara] geldt [ahars]: As High As Reasonably Safe.


</doc>
<doc id="131552" url="https://nl.wikipedia.org/wiki?curid=131552" title="Sesambeen">
Sesambeen

Een sesambeen of os sesamoides is een botje dat zich bevindt in het verloop van een pees.

Bij mensen is het meest in het oog springende voorbeeld de knieschijf. Ook in de pezen die onder de voetzool naar de grote teen lopen bevinden zich vaak een of twee sesambeentjes. Verder is ook het os pisiforme, een van de handwortelbeentjes, een sesambeen.


</doc>
<doc id="131588" url="https://nl.wikipedia.org/wiki?curid=131588" title="Apotheker">
Apotheker

Een apotheker, ook wel aangeduid als "farmaceut", is een deskundige op het gebied van geneesmiddelen. In Nederland en België is de titel apotheker beschermd door de wet. In België is een apotheker de enige die geneesmiddelen (die op recept of voorschrift worden verstrekt) mag afleveren. In een apotheek kunnen ook apothekersassistenten werken. Deze assistenten stellen de op een recept voorgeschreven middelen ter hand aan patiënten (klanten) onder toezicht van een of meer apothekers.

Apothekers kunnen in verschillende gebieden werkzaam zijn zoals :

In Nederland is het bezit van een apotheek sinds 1999 niet langer voorbehouden aan een apotheker.

Het ontstaan van het beroep van de apotheker zou gedeeltelijk te danken zijn aan de mislukte vergiftiging van keizer Frederik II (1194-1250) door zijn lijfarts. De keizer concludeerde uit het incident dat het beter was dat degene die de medicijnen voorschreef, die niet mocht maken. In 1240 werd dit wettelijk vastgelegd en ontstond het beroep van apotheker. 

Het ambt van apotheker bestond echter ook al in vergelijkbare vorm in de klassiek oudheid. Het verschil was dat de inhoud van het ambt en ook de wettelijke basis voor het voeren van de ambtstitel 'apotheker' minder duidelijk was geregeld. De toenmalige apothekers bereidden medicamenten die ze aan artsen verkochten en niet aan patiënten. Het onderscheid tussen het ambt van arts, apotheker en kruidenhandelaar was in de klassieke oudheid minder sterk dan later het geval was.

Apothekers hebben van oorsprong een zeer afwisselend beroep en waren lange tijd ook kruideniers. Ze sloten zich dan ook aan in dezelfde gilde. De kruidenier was oorspronkelijk de groothandelaar in specerijen, verfstoffen en kruidenwijnen. Hij verkocht aan artsen, maar was daarnaast ook detaillist. Tot aan de zestiende eeuw bezaten de apothekers het monopolie op de verkoop van suiker en suikerbroden. Na de ontdekking van Amerika verkocht de apotheker ook tabak, cacao en kostbare suiker waaruit hij confituren, suikerwaren en koeken bereidde. Suikerriet werd echter massaal ingevoerd, waardoor de prijzen instortten en de bereiding van suikerwerk overging in de handen van de banketsuikermakers. Marsepein kreeg tijdens de middeleeuwen een geneeskrachtig imago door het suikergehalte. In de zestiende eeuw was marsepein dan ook een product dat alleen door apothekers gemaakt mocht worden. De apotheker was niet alleen medicijnmaker en -verkoper, maar dus ook handelaar in allerlei levens- en genotsmiddelen.
Gemeentebesturen trachten via keuren en stadsfarmacopees invloed uit te oefenen op de kwaliteit van de beroepsuitoefening en via belastingen op de prijzen van geneesmiddelen. De opleiding van leerknecht tot apotheker geschiedde in de apotheek. Na een leertijd van twee of drie jaar kon de leerling, tegen een niet onaanzienlijk examengeld, examen afleggen, meestal ten overstaan van stadsdoktoren en apothekers.

De apotheker heeft een universitaire opleiding in de farmacie gevolgd. 
In deze opleiding komen na een grondige studie van biologie, chemie en biochemie onder andere de volgende onderwerpen aan bod:

De opleiding farmacie in Nederland duurt 6 jaar, 3 jaar Bachelor (BSc) en vervolgens 3 jaar Master of Science (MSc). Na deze opleiding mag men, indien men in het BIG-register ingeschreven staat, de titel 'apotheker' voeren. In Nederland moet ook de 'eed' (afgeleid van de Eed van Hippocrates) afgelegd worden.

In Vlaanderen behaalt men de graad van 'apotheker' na 5 jaar studie (in het nieuwe systeem dat ingevoerd werd sinds het academiejaar 2004-2005 : 3 bachelorjaren, gevolgd door 2 masterjaren). In het 5e jaar dient de student 6 maanden stage te lopen in een openbare officina en/of ziekenhuisapotheek.

Na het behalen van het diploma van apotheker zijn nog diverse specialisaties mogelijk zoals een master in de industriële farmacie (1 jaar), een master (Vlaanderen) of geregistreerd post-doctoraal specialisme (Nederland) in de ziekenhuisfarmacie (3 jaar in Vlaanderen, 4 jaar in Nederland), apotheker-klinisch bioloog (5 jaar in Vlaanderen), (ziekenhuis-)apotheker-klinisch farmacoloog (Nederland), (ziekenhuis-)apotheker-toxicoloog (Nederland), etc.

De opleiding tot apotheker wordt aangeboden te 


</doc>
<doc id="131589" url="https://nl.wikipedia.org/wiki?curid=131589" title="Aanpassingsstoornis">
Aanpassingsstoornis

Een aanpassingsstoornis is een psychische aandoening. Deze treedt op als reactie op de emotionele en psychische stress die ontstaat bij belangrijke veranderingen in het leven (bijvoorbeeld overlijden, huwelijk, maatschappelijke ontwikkelingen enz.). Deze veranderingen kunnen zowel positief als negatief van aard zijn. In het DSM-IV zijn aanpassingsstoornissen geordend naar de overheersende symptomen. Aanpassingsstoornissen komen in acute en chronische vorm voor.

Aanpassingsstoornissen worden ingedeeld op grond van de meest op de voorgrond tredende symptomen:


Sinds 1 januari 2012 zit de behandeling van aanpassingsstoornissen niet meer in het basispakket van de Nederlandse zorgverzekering.


</doc>
<doc id="131624" url="https://nl.wikipedia.org/wiki?curid=131624" title="Subcutaan">
Subcutaan

Subcutaan (Latijn: "sub-" :onder, "cutis": huid) is de term die wordt gebruikt bij het toedienen van een onderhuidse injectie. Hierna zal de stof langzaam in het bloed worden opgenomen. Er wordt gebruikgemaakt van een korte naald die geplaatst wordt in een plooi in de huid die met de vingers wordt gemaakt. De buik is hiervoor erg geschikt. Voorbeelden hiervan zijn de toediening van insuline door diabetici en de toediening van methotrexaat door mensen met reumatoïde artritis. Het volume van een subcutane injectie dient kleiner te zijn dan 2,0 ml in verband met het gevaar op "lekkage" naar buiten.


</doc>
<doc id="131636" url="https://nl.wikipedia.org/wiki?curid=131636" title="Peristaltiek">
Peristaltiek

Peristaltiek is de knijpende beweging van een buisvormig orgaan die ervoor zorgt dat het voedsel vooruitkomt in het maag-darmstelsel of urine in de ureter tussen nierbekken en blaas. Door de peristaltiek is het bijvoorbeeld mogelijk een glas water te drinken terwijl men ondersteboven hangt.

Bij peristaltiek trekken de lengtespieren en de kringspieren in de wand van de darm boven (ofwel achter) de voedselbrij zich samen; deze samentrekking is reflexmatig en volgt op een uitrekking van de darmwand door de voedselprop.

Peristaltiek komt ook voor bij de ringworm, ook hier werken de kring- en lengtespieren samen, wat peristaltische bewegingen geeft.

Het principe van de peristaltiek wordt ook toegepast in de zogenaamde slangenpomp, die ook vaak "peristaltische pomp" wordt genoemd.



</doc>
<doc id="131638" url="https://nl.wikipedia.org/wiki?curid=131638" title="Borborygmen">
Borborygmen

Een borborygme (Latijn: "borborygmus", meervoud: "borborygmi") is het rommelende, borrelende geluid dat veroorzaakt wordt door beweging van het gas in de darmen (brommende buik of rammelende maag). 

Hoewel men hoorbare borborygmi vaak beschouwt als "een rammelende maag" en dus als een teken dat de maag leeg is en dat er gegeten moet worden, zijn borborygmen meer een teken van darmen die actief bezig zijn met de spijsvertering. Meestal is dit een normaal symptoom van normaal werkende darmen. 
Bij sommige darmziekten kunnen echter ook vele luide, langdurige borborygmi te horen zijn, ofwel op afstand, ofwel met behulp van de stethoscoop. Vooral als er ook sprake is van buikpijn, een gezwollen buik, onregelmatige ontlasting, diarree, constipatie of bloed bij de ontlasting, is een bezoek aan de huisarts aan te raden. 



</doc>
<doc id="131759" url="https://nl.wikipedia.org/wiki?curid=131759" title="Protisten">
Protisten

Een protist is een eencellige eukaryoot. De protisten (of met een verouderde wetenschappelijke naam Protista) zijn een heterogene groep van eencelligen die in de taxonomie vroeger niet in andere groepen konden worden ingedeeld en die als een van de zes rijken werden beschouwd. 

Tegenwoordig wordt het taxon van de protisten niet meer erkend, omdat het parafyletisch is: niet alle afstammelingen worden tot de protisten gerekend. Het gaat in feite om 30 tot 40 niet nauw verwante stammen die verschillen in voortbeweging, stofwisseling, uiterlijk en levenscyclus. Alle protisten zijn eukaryotische eencelligen, wat inhoudt dat ze een echte celkern bezitten waarin het erfelijk materiaal, DNA, zit opgeslagen. De moneren of prokaryoten zijn ook eencellig, maar hebben geen celkern.

Sommige protisten, maar lang niet alle, kunnen zich ongeslachtelijk voortplanten: individuen splitst zich in twee nieuwe individuen: de moedercel splitst zich in twee dochtercellen en er is dus geen "ouder" en "kind" organisme.

Malaria een van de infectieziekten met de meeste dodelijke slachtoffers bij de mens wordt veroorzaakt door de protist "Plasmodium".

Toen het taxon Protista voor het eerst werd ingevoerd, omvatte het al het leven dat noch dier, noch plant was (schimmels werden toen nog tot de planten gerekend), en dus in feite al het niet meercellig leven bevatte. Sommige problematische meercellige organismes werden soms ook bij de protisten gerekend. Het duurde niet lang voor men een onderscheid ging maken tussen protisten en moneren. De moneren werden later gesplitst in de domeinen van de bacteriën en "Archaea". Virussen zijn geen cellen en worden volgens de huidige definitie niet tot de protisten noch tot het leven gerekend.

De protisten waren de verzameling van alle eukaryotische organismen, die niet ondergebracht kunnen worden binnen de Animalia, Fungi of Plantae. Tegenwoordig is een indeling in supergroepen meer gangbaar geworden. Hierin zijn de protisten als groep verdwenen en de soorten verspreid over alle supergroepen. De schimmels en de dieren komen nu samen met de amoeben, die eencellig zijn in de supergroep Unikonta.

Een recent schematisch overzicht met domeinen en supergroepen:

Het verouderd schematisch overzicht wordt hier getoond omdat veel termen reeds lang zijn ingeburgerd:
Vele protisten kunnen opgeloste organische stoffen over het hele celoppervlak opnemen, vooral de parasitaire eencelligen. Een dergelijke voedingswijze noemt men saprozoïsch. Echte voedingsorganellen komen voor bij de zich holozoïsch voedende soorten; deze nemen hele organismen of dode delen in hun voedselvacuolen op. Men kan hier vaak spreken van een celmond (cytostoom). Bij de wortelpotigen wordt het voedsel door schijnvoetjes omhuld. Er kan hier op elke plaats van de celmembraan door middel van fagocytose een voedselvacuole gevormd worden. In de voedselvacuole vindt de vertering plaats. De Protisten zijn over het algemeen heterotroof (voeding met organische stoffen); enkele groepen, die men ook tot het Plantenrijk rekent, hebben bladgroen en zijn autotroof (voeding uitsluitend met anorganische stoffen).

De indeling van de protisten verandert nog steeds. In nieuwe indelingen probeert men monofyletische groepen te vormen op basis van moleculaire biologie. Van de drie takken vermoedt men dat uit hun afstammelingen respectievelijk de schimmels, de planten, en de dieren zijn ontstaan. Dit feit – sommige van haar afstammelingen tot een andere clade worden gerekend – maakt de classificatie parafyletisch. Zij wordt bijgevolg in de moderne systematiek niet meer gebruikt; de protisten zijn verdeeld over verschillende supergroepen):


Opmerking: Er zijn ook andere indelingen mogelijk.

Protisten uit deze twee stammen hebben geen plastiden, en hun mitochondria hebben geen DNA, er vindt geen oxydatieve fosforylering plaats en enzymen die nodig zijn voor de citroenzuurcyclus ontbreken. De meeste soorten leven in anaerobe omstandigheden.

"Diplomonada" hebben twee gelijkvormige celkernen en meerdere flagella. Een bekend voorbeeld van een diplomonadum is de parasiet "Giardia lamblia". De meeste mensen lopen giardiasis op door het drinken van water dat met ontlasting is vervuild dat deze parasiet bevat. Het drinken van water uit een ogenschijnlijk schoon water uit een beekje kan ernstige diarree veroorzaken. Het water koken doodt de parasiet.

"Parabasala" bevat ook de soort "Trichomonas vaginalis", een bewoner van de vagina. De "T. vaginalis" kan infecties veroorzaken die seksueel overdraagbaar zijn.

De "Euglenozoa" worden gekenmerkt door een kristallijn staafje in hun zweepstaartjes. Deze groep is erg gevarieerd. De meest bestudeerde groepen zijn de "Kinetoplastida" en de "Euglenozoa".

"Kinetoplastida" hebben een groot mitochondrion dat een grote DNA-structuur bevat dat een kinetoplast wordt genoemd. Deze groep omvat niet alleen protisten die leven van prokaryoten in water, zee en andere vochtige ecosystemen, maar ook soorten die parasiteren op dieren, planten en andere protisten. Kinetoplastiden van het geslacht "Trypanosoma" veroorzaken bijvoorbeeld slaapziekte, een ziekte die overgebracht wordt door de Afrikaanse tseetseevlieg. De ziekte van Chagas wordt ook veroorzaakt door protisten uit dit geslacht.

"Euglenozoa" hebben een of twee flagella. Wat ook kenmerken is voor deze groep is de aanwezigheid van het glucose polymeerparamylon. Een voorbeeld is het oogdiertje ("Euglena"). Dit organisme kun je vaak zien als je poelwater onder de microscoop bekijkt.

De "Alveolata" zijn te herkennen aan een membraan-omringd zakje net onder het celmembraan: de alveoli. De functie van deze zakjes is nog onbekend.

"Dinoflagellaten" zijn aanwezig in fytoplankton en worden gekenmerkt door hun flagella die zo zijn geplaatst dat de dinoflagellata draaien als ze door het water bewegen.

"Apicomplexa" of "Sporozoa" zijn parasieten bij dieren, en sommige veroorzaken ernstige ziekten. Ze worden gekenmerkt door een complex dat gespecialiseerde organellen bevat om gastheercellen of weefsels binnen te dringen: de apex. Tot deze groep behoort ook "Plasmodium", de parasiet die malaria veroorzaakt.

"Ciliophora" of "Ciliata" worden zo genoemd om hun gebruik van cilia om te bewegen en te eten. De "Ciliata" hebben 2 kernen: een micronucleus en een macronucleus. Een macronucleus bevat vaak meerdere kopieën van het genoom van de cel. Een bekend voorbeeld is het pantoffeldiertje ("Paramecium").

De tak Heterokontae = Stramenopila = Chromista wordt gekenmerkt door de harige flagella (pilos is Latijn voor haar).
Tot deze groep behoren onder andere



</doc>
<doc id="131929" url="https://nl.wikipedia.org/wiki?curid=131929" title="Passieve immuniteit">
Passieve immuniteit

Passieve immuniteit is een vorm van bescherming tegen ziekteverwekkers, die ontstaat door het direct inspuiten van antistoffen. Hierbij wordt een persoon of dier beschermd tegen de gevolgen van een infectie door het toedienen van antistoffen (afweerstoffen) tegen de verwekker. Het effect van deze afweerstoffen varieert van patiënt tot patiënt en van ziekte tot ziekte: ze kunnen besmetting voorkomen of voor snelle genezing zorgen, maar er kunnen ook restverschijnselen van de ziekte blijven, en bij sommige ziekten loopt de patiënt toch nog het risico om de gevolgen van een ziekte te ondervinden, ondanks de toediening van de antistoffen.

Passieve immunisatie heeft geen blijvend effect omdat de antistoffen langzaam uit het lichaam verdwijnen en na enkele maanden tot een jaar niet meer aantoonbaar zijn. Bij het toepassen van passieve immuniteit maakt het lichaam deze stoffen niet zelf en zal dit ook niet gaan doen. Alleen inenting met een vaccin zorgt voor actieve immuniteit, waarbij het eigen afweersysteem geprikkeld wordt tot het maken van antistoffen, wat veel langer bescherming biedt.

Passieve immuniteit wordt vaak toegepast als mensen op korte termijn bescherming nodig hebben tegen een bepaalde ziekteverwekker. Het duurt namelijk enige weken, voordat het lichaam door een vaccinatie genoeg afweer heeft opgebouwd tegen een ziekteverwekker.

Er wordt onderscheid gemaakt tussen selectieve passieve immunisatie (alleen de gewenste specifieke antistoffen worden gegeven) en aselectieve passieve immunisatie: de patiënt krijgt een cocktail van allerlei antistoffen waaronder de gewenste. Een voorbeeld van de eerste vorm is tetanus-immunoglobuline.

Passieve immunisatie is lang niet tegen elke ziekte mogelijk. Het is onder andere mogelijk tegen:

Deze afweerstoffen worden vaak gewonnen bij bloeddonors, die hiervoor vrijwillig bloedplasma afstaan. Uit dit bloedplasma worden vervolgens de gewenste antistoffen gewonnen. Vaak zijn deze donors zelf gevaccineerd tegen de betreffende ziekte (bijvoorbeeld in geval van hepatitis B en tetanus) en hebben zij daarom antistoffen in hun bloedplasma.



</doc>
<doc id="132005" url="https://nl.wikipedia.org/wiki?curid=132005" title="Trombose">
Trombose

Trombose is de aandoening dat er in een bloedvat een bloedstolsel, de zogenaamde "trombus", gevormd wordt. Trombose kan ontstaan in slagaderen en aderen. Een slagaderlijke trombus leidt tot een verminderde bloedtoevoer in de weefsels die door deze slagader worden verzorgd. Een slagaderlijke trombose ontstaat meestal in samenhang met atherosclerose. Een aderlijke trombus leidt tot verminderde bloedafvoer en zwelling.

Bekende gevolgen van slagaderlijke trombose zijn:

Bekend gevolg van aderlijke trombusvorming is:

Een gevaar bij trombose is dat de bloedstolsels losraken van de vaatwand en door het stromende bloed meegevoerd worden tot ze vastlopen in een kleiner bloedvat, en deze afsluiten. Zo'n meegevoerd bloedstolsel wordt een embolus genoemd en de afsluiting embolie. Een embolie kan de bloedtoevoer naar organen en weefsels afsluiten en leiden tot ernstige schade. In de hersenen veroorzaakt een embolie bijvoorbeeld een herseninfarct, in het hart een hartinfarct en in de longen een longembolie na het losschieten van een trombus uit een diep-veneuze trombose.

Rudolf Virchow, De Duitse patholoog, formuleerde zijn "trias" in 1856. Trombose ontstaat door:
Voortvloeiend uit deze drie factoren zijn de verschillende oorzaken voor vorming van een trombus gemakkelijk te herleiden.

Als eerste bestaat er bij sommige mensen een (erfelijke) verhoogde stollingsneiging. Factor V Leiden is de meest voorkomende stollingsafwijking. Samen met andere factoren geeft dit een verhoogd risico op een trombose.

Doordat er in de slagaders over het algemeen veel stroming staat, ontstaat daarin zeer moeilijk een trombose. Indien echter de bloedstroom belemmerd wordt door bijvoorbeeld atherosclerose, kan een trombose gemakkelijker optreden. Daarnaast geeft het ruwe oppervlak van de atherosclerotische vaatwand aanleiding tot de vorming van stolsels.

In de aders is de stroomsnelheid veel lager en wordt de doorstroming geholpen door de spieren. Bij lang stilzitten of liggen neemt de stroomsnelheid van het bloed af, wat gevaar oplevert op de vorming van een trombose.

Bij een bepaalde ritmestoornis van het hart, boezemfibrilleren genaamd, kan door het niet gecoördineerd samentrekken van de boezems een stagnatie ontstaan in de atria, waar het bloed dan lang vrijwel helemaal niet beweegt. Dit kan aanleiding zijn tot het vormen van een stolsel.

In de meeste gevallen heeft een patiënt met trombose meerdere risicofactoren. Zo ontstaat diep-veneuze trombose vaak bij mensen die lang het bed hebben moeten houden (bijvoorbeeld door chronische ziekte) of die lange vliegreizen maken. Daarom moet bij lange vliegreizen geen alcohol gedronken worden en uitdroging tegengegaan worden. Daarnaast is regelmatig bewegen belangrijk. Dikke, lange en korte mensen hebben een verhoogd risico bij vliegreizen, evenals gebruikers van de anticonceptiepil

Voor de behandeling moet onderscheid gemaakt worden tussen arteriële (slagaderlijke) en veneuze (aderlijke) trombose.

Een arteriële trombose van een grote slagader leidt in veel gevallen tot een bedreigd lichaamsdeel (hart, hersenen, benen, handen, darmen). Er bestaat dan de noodzaak tot snel ingrijpen. Dat kan door middel van sterke stolseloplossende middelen, zoals streptokinase, urokinase of r-TPA (recombinant tissue plasminogen activator), die het stolsel meteen oplossen (trombolyse). Een andere optie is het via een katheter verwijderen van een stolsel (trombosuctie) of chirurgisch verwijderen van het stolsel. Aangezien atherosclerose vaak de oorzaak is voor een arteriële trombose, worden patiënten met atherosclerose bij voorkeur behandeld met aspirine ter voorkoming van het optreden van een trombose. Dit middel werkt met name op de bloedplaatjes die de neiging hebben om zich op de atherosclerotische vaatwand te hechten.

Bij veneuze trombose gebeurt de antistolling meestal door toediening van laag-moleculaire heparine, deze kan subcutaan worden toegediend en behoeft geen controle. Tegelijkertijd wordt dan gestart met acenocoumarol (sintrom) of het langer werkende fenprocoumon of warfarine in andere landen. Deze middelen kunnen gewoon geslikt worden.

Indien de antistolling doorschiet, ontstaat gemakkelijk een bloeding. Indien een groot stolsel losschiet en een longembolie veroorzaakt, kan een levensbedreigende situatie ontstaan. Het hart kan dan het bloed niet meer goed rondpompen, doordat het grote stolsel in de weg zit. Ook dan is direct ingrijpen noodzakelijk. Dezelfde opties als genoemd bij de behandeling van een ernstige arteriële trombose, zijn dan mogelijk. Bij een echt grote longembolie komt de hulp echter meestal te laat. Een kleine longembolie geeft weinig klachten.

Omdat de mate van remming van de bloedstolling bij gebruik van deze middelen nogal afhankelijk is van andere factoren in de leefstijl van de patiënt (met name de opname van vitamine K met de voeding), is regelmatige controle noodzakelijk. Daarnaast moet zeer regelmatig de INR worden bepaald, om binnen de streefwaarden te blijven. Dit kan door regelmatig (dus ook tijdens reizen of vakantie) naar de trombosedienst te gaan, om daar bloed af te laten nemen door een dokterassistente. Op basis van de laboratoriumbepaling van die meting ontvangt de patiënt de volgende dag een doseerschema.

Sinds enige tijd kan de INR ook zelf gemeten worden. De meeste trombosediensten bieden dit aan, maar in de regel zijn er wachtlijsten voor de noodzakelijke cursus. Trombosediensten die begeleid zelfmeten aanbieden hebben in de regel geen wachtlijst. Na doorverwijzing door een arts (bijvoorbeeld de cardioloog of de huisarts) kan meestal direct met de eenvoudige cursus gestart worden.




</doc>
<doc id="132206" url="https://nl.wikipedia.org/wiki?curid=132206" title="Separatieangst">
Separatieangst

Separatieangst, separatieangststoornis of verlatingsangst is een psychische aandoening die zich bij kinderen kan ontwikkelen, maar ook jongvolwassenen en volwassenen kunnen er aan lijden. In de DSM-5 is de aandoening ingedeeld bij de angststoornissen.

Kinderen in de leeftijd van achttien maanden tot drie jaar ervaren meestal angst of spanning als hun ouders de kamer verlaten. Vaak zijn kinderen bang voor verlating als ze voor het eerst naar school gaan. Normaal gesproken verdwijnt deze angst snel als hun aandacht wordt verlegd of als ze hun omgeving gaan verkennen. Vanaf de leeftijd van vier hebben kinderen meestal geleerd om enige tijd alleen te zijn.

Als de angst of spanning echter niet op een normale manier verdwijnt, kan er sprake zijn van separatieangst. Het kind is dan overmatig gespannen of angstig als de ouders er niet zijn of heeft erg veel heimwee in een onbekende omgeving. Soms projecteren kinderen hun spanning en maken zich zorgen om het welzijn van hun ouders of verzorgers.

Er is lang aangenomen dat separatieangst alleen voorkomt bij kinderen tot het 18e levensjaar. Uit onderzoek is duidelijk geworden dat de stoornis ook bij volwassenen voorkomt. Hier uit het zich onder andere in excessieve vrees om alleen te zijn, maar ook in bijvoorbeeld angst om van huis te gaan, of angst om naar werk of school te gaan. Mensen met een separatieangststoornis hebben voortdurende excessieve angst om belangrijke hechtingspersonen te verliezen. De stoornis kan op relationeel vlak voor veel problemen zorgen, doordat angstige gevoelens ten opzichte van belangrijke hechtingspersonen kunnen leiden tot claimend gedrag, waarmee uiteindelijk juist meer afstand wordt bereikt. Soms komt separatieangst voor als een symptoom van bredere ziektebeelden, bijvoorbeeld bij de borderline-persoonlijkheidsstoornis. Sinds de komst van de DSM-5 kan de diagnose ook officieel bij volwassenen worden gesteld.

In de Belgische politieke context medio 2008 komt het begrip "verlatingsangst" regelmatig naar boven. Men doelt hiermee op de angst van de inwoners van het Waals Gewest bij een eventuele autonomie van het Vlaams Gewest en het Brussels Hoofdstedelijk Gewest. 


</doc>
<doc id="132251" url="https://nl.wikipedia.org/wiki?curid=132251" title="Syndroom van Rett">
Syndroom van Rett

Het syndroom van Rett, ook wel rettsyndroom of kortweg rett, is een aangeboren aandoening die vrijwel alleen bij meisjes voorkomt en leidt tot ernstige geestelijke en lichamelijke invaliditeit. De stoornis is vrij zeldzaam, met circa tien nieuwe gevallen per jaar in Nederland, een incidentie van 1 meisje per 12 000 tot 1 per 18 000.

In termen van klassieke genetica gaat het om een X-gebonden dominante stoornis die bij jongetjes letaal is, dat wil zeggen: al voor de geboorte dodelijk. In DSM-IV werd het syndroom gezien als een pervasieve ontwikkelingsstoornis. Sinds in mei 2013 DSM-5 ingevoerd is, bestaat het syndroom van Rett niet meer als losse diagnose maar wordt het tot de categorie van de autismespectrumstoornissen gerekend.

Het syndroom bestaat uit een aantal neurologische stoornissen en wordt waarschijnlijk veroorzaakt door het ontbreken (uitblijven) van een bepaalde normale ontwikkelingsfase, dat waarschijnlijk wordt veroorzaakt door een niet goed functionerend gen. De diagnose wordt in eerste instantie gesteld op basis van dit kenmerkende ontwikkelingsverloop, maar wordt bevestigd door genetisch onderzoek. Bij ongeveer 80% wordt een stoornis aan het betreffende gen aangetroffen.

Na een normale prenatale ontwikkeling, een geboorte op of rond het verwachte tijdstip en een normale ontwikkeling tot de 6e à 18e levensmaand, stagneert de ontwikkeling. De ontwikkeling van de hersenen vertraagt, de ontwikkeling van sociale vaardigheden en spelontwikkeling komen tot stilstand.
Dit beschouwt men als de knik in de ontwikkeling en is vaak het eerste en enige symptoom dat duidt op deze afwijking.

De ontwikkeling van het kind komt tijdelijk tot stilstand, gevolgd door achteruitgang. Verworven vaardigheden zoals spraak en lopen gaan achteruit en het doelbewust gebruik van de handen gaat langzamerhand verloren. Er is vrijwel altijd sprake van mentale retardatie, een ernstige vermindering van de intelligentie. Het kind keert ook in zichzelf en vertoont autistisch gedrag, waar het voorheen nog sociaal was en contact legde met de omgeving.

Er ontstaan stereotiepe handbewegingen: typisch voor kinderen met het syndroom van Rett is het handen wringen, vaak op borsthoogte in de middellijn. Wat later in deze fase treedt vaak epilepsie op, die na een aantal jaren vaak weer vermindert. Dikwijls is ook het ademhalingspatroon ongewoon. Ernstige obstipatie komt veel voor.

Het kind wordt in deze fase vaak moeilijk handelbaar. Het heeft ontroostbare huil- en/of gilbuien, en/of (vaak onverklaarbare) lachbuien en raakt snel geïrriteerd. Misschien komt dit doordat het kind zich moeilijk kan uiten vanwege de dysfasie en dyspraxie, maar het kan ook te maken hebben met de kenmerken die aan autisme doen denken: kinderen met autisme hebben deze 'buien' vaak ook. De oorzaken in dat geval kunnen zijn: dwangmatigheid, overprikkeling of overgevoeligheid voor geluiden. Ook kan een huilbui een gevolg zijn van een epileptische aanval.

Ongeveer tussen het tweede en tiende levensjaar verbetert het gedrag van het kind en is het minder in zichzelf gekeerd. Er is weer vooruitgang en het meisje voelt zich kennelijk wat beter. Veel van de kinderen met het syndroom van Rett blijven hun leven lang in deze fase.

Na het tiende levensjaar treedt de vierde fase op, maar soms bereikt een persoon deze fase veel later of zelfs helemaal niet. Ze kenmerkt zich door een nieuwe achteruitgang, meestal uitsluitend op motorisch vlak. Veel meisjes met rett ontwikkelen een scoliose, sommige meisjes die konden lopen, kunnen dit dan niet meer. Op andere vlakken blijft de toestand stabiel of kan er een verbetering optreden. De epilepsie neemt vaak af of is beter instelbaar op medicatie. Het (oog)contact met mensen om de persoon heen kan verbeteren.

Bij tachtig procent van de mensen met klinische symptomen van het rettsyndroom is er een defect aantoonbaar in het MeCP2-gen, dat op het X-chromosoom ligt. Men vermoedt dat er in de overige gevallen een stoornis is in de stofwisselingsketen waarin MECP2 zijn functie uitoefent. Deze functie bestaat uit het in- en uitschakelen van een aantal andere genen; het rettsyndroom is het eerste syndroom bij mensen waarvan aangetoond is dat het mechanisme verloopt via de regulatie van de genexpressie door gemethyleerd DNA. De diagnose rettsyndroom wordt dus op dit moment nog gesteld op klinische gronden (dat wil zeggen de verschijnselen die bij de patiënte waarneembaar zijn), en is niet equivalent met het vinden van een afwijking in het desbetreffende gen, hoewel er een aanzienlijke overlap tussen die twee bestaat. Er is inmiddels door toepassing van genetische technieken een muis gecreëerd die een soortgelijk gendefect heeft en inderdaad soortgelijke symptomen vertoont. Recent is een ander gen ontdekt waarvan defecten tot rett-achtige symptomen kunnen leiden, genaamd CDKL5. Gevallen met een dergelijke mutatie hebben een iets andere presentatie, met al in een eerder stadium epileptische aanvallen. Het rettsyndroom is onderwerp van intensief onderzoek met tientallen medisch-wetenschappelijke publicaties per jaar.

Patiënten hebben bij goede verzorging een nagenoeg normale levensverwachting, maar zijn ernstig verstandelijk en lichamelijk gehandicapt. De kans op herhaling in het gezin bij een volgende geboorte is in bijna alle gevallen klein, aangezien het meestal om een toevallige, nieuwe mutatie gaat. Omdat de oorzaak nog niet aangepakt kan worden, spitst de behandeling van het rettsyndroom zich nog toe op de behandeling van symptomen.
De aandacht moet vooral uitgaan naar het voorkomen of tijdig onderscheppen van veel voorkomende medische problemen, zoals epilepsie, scoliose en slikproblemen (van neurologische aard).

Een kind met het syndroom van Rett heeft intensieve begeleiding nodig van een logopedist, kinesitherapeut en/of ergotherapeut. Het kind communiceert moeilijk en voor elk kind afzonderlijk moet een vorm gezocht worden om zich te uiten. Vanwege de afasie en apraxie is dit zowel voor de patiënte als voor de mensen om haar heen een zware en moeilijke opdracht die ontmoedigend kan zijn als men de doelen te hoog stelt.

Dat jongetjes het syndroom zelden hebben, betekent waarschijnlijk dat de mutatie bij hen dodelijk is in een vroeg stadium in de zwangerschap - jongens hebben immers maar één X-chromosoom en kunnen een fout daarin dus niet compenseren, zoals een meisje dat met haar andere X-chromosoom wel kan.
Het rettsyndroom kan echter wel voorkomen bij jongetjes met het syndroom van Klinefelter. Een jongen met dit syndroom heeft een extra X-chromosoom en kan daardoor overleven.

Doordat er bij meisjes in een vroeg stadium van de embryonale ontwikkeling een van de twee X-chromosomen in iedere cel wordt gedeactiveerd, kan het syndroom van Rett zich waarschijnlijk op veel manieren uiten, waarbij de symptomen ernstiger zijn naarmate er minder normaal functionerende X-chromosomen zijn overgebleven. Omdat patiënten met syndroom van Rett zich normaliter niet voortplanten, is vrijwel ieder geval van de aandoening een sporadisch, niet overervend geval. De licht verhoogde kans op herhaling (minder dan één procent) in hetzelfde gezin berust waarschijnlijk op zeer lichte, niet herkende gevallen bij de moeder.

De ziekte is al in de zestiger jaren van de 20e eeuw door de Oostenrijkse kinderarts Andreas Rett beschreven, maar kreeg pas in 1983 na een publicatie van Hagberg et al. in de "Annals of Neurology" in de Angelsaksische literatuur meer bekendheid. In 1999 werd het oorzakelijke gen ontdekt en dit werd gepubliceerd in "Nature genetics" door dr. Huda Zoghbi en haar onderzoeksteam van het Baylor College of Medicine, Houston, Texas.



</doc>
<doc id="132264" url="https://nl.wikipedia.org/wiki?curid=132264" title="Penrose-driehoek">
Penrose-driehoek

De penrose-driehoek is een onmogelijke figuur, genoemd naar de Britse wis- en natuurkundige Roger Penrose, die deze figuur bedacht en in 1958 publiceerde. De Zweedse kunstenaar Oscar Reutersvärd had dezelfde driehoek reeds in 1934 getekend. De driehoek is een isometrische projectie van drie balken die alle drie loodrecht op de andere twee lijken te staan, maar tezamen toch een driehoek vormen (zie de afbeelding).

Het is een optische illusie en een onmogelijke figuur, wat wil zeggen dat door middel van bedrieglijke schaduw- en perspectiefwerking een ruimtelijke figuur wordt gesuggereerd die niet realiseerbaar is. Weliswaar is er een ruimtelijk bouwsel mogelijk dat dezelfde figuur suggereert, maar dat is niet de constructie die men "ziet".

De Nederlandse graficus Maurits Escher heeft de penrose-driehoek vaak toegepast in zijn werk.

In het spel Echochrome voor de PlayStation 3 komt de onwaarschijnlijke driehoek ook tot uiting, samen met andere onmogelijke figuren.





</doc>
<doc id="132482" url="https://nl.wikipedia.org/wiki?curid=132482" title="Waarde">
Waarde

Het begrip waarde wordt gebruikt in twee betekenissen:

Een objectieve waarde is bijvoorbeeld de lengte van een auto, zijn maximumsnelheid, de kleur van de lak en het bedrag op het prijskaartje; de subjectieve waarde is het bedrag dat een aspirant-koper voor die auto onder de omstandigheden van dat moment bereid is te betalen.

De objectieve waarde van geld is hier dus gelijk aan de subjectieve waarde die de koper aan de auto hecht; ook aan subjectieve waarde kan dus een getal worden gegeven.

Een andere manier van indeling is de indeling in intrinsieke, inherente en instrumentele waarde, zoals die worden toegekend door een persoon of groep:

Wat intrinsieke waarde bezit is onderwerp van discussie. Binnen de milieubeweging menen sommigen bijvoorbeeld dat (delen van) de natuur intrinsieke waarde heeft en dus ook als zodanig moet worden behandeld, anderen menen dat het hier om inherente waarde gaat.

Meetwaarden en getallen die worden toegekend aan variabelen zijn voorbeelden van objectieve waarden; ze zijn onafhankelijk van het subjectieve oordeel van een persoon.

Sociale waarden zijn idealen en motieven die in een samenleving of groep als nastrevenswaardig worden beschouwd. Normen zijn regels die aangeven welk gedrag van mensen verwacht wordt. In de ethiek wordt het begrip waarde in subjectieve zin gebruikt, al bestaat er wel bijna universele overeenstemming dat een waarde als de bescherming van het leven algemeen geldig is. In de sociologie worden waardensystemen van groepen zo objectief mogelijk beschreven.

Bij handel verwisselen zaken van eigenaar voor een prijs die lager ligt dan die welke de koper bereid zou zijn geweest te betalen. De "verkoper" ontvangt daarbij meer geld dan hij waarde hechtte aan de zaak die hij verkocht. In beide gevallen neemt de subjectieve waarde van de bezittingen (inclusief geld) dus toe.



</doc>
<doc id="132516" url="https://nl.wikipedia.org/wiki?curid=132516" title="Slokdarmkanker">
Slokdarmkanker

Slokdarmkanker (of oesofaguscarcinoom) is een vorm van kanker in de slokdarm. Meestal betreft het een adenocarcinoom of plaveiselcarcinoom van het slijmvlies van de slokdarm, maar zelden kleincellige carcinomen. De meeste tumoren van de slokdarm zijn kwaadaardig; goedaardige tumoren (<10%) zijn het leiomyoom en de gastro-intestinale stromaceltumor (GIST). De incidentie van slokdarmkanker is, met name de afgelopen 10 jaar, sterk stijgende. Behandeling is met chirurgie in beperkte gevallen mogelijk of met combinaties van chemotherapie en radiotherapie als de tumor te ver gevorderd is voor operatieve behandeling. De prognose is vrij slecht: na vijf jaar is 10-15% van de patiënten in leven.

Per 100.000 mensen worden er jaarlijks 10 gevallen van slokdarmkanker vastgesteld. In sommige delen van de wereld is de incidentie van slokdarmkanker veel hoger, met name in Azië en Zuid-Amerika. De exacte oorzaak is onduidelijk, maar het lijkt dat bepaalde levensgewoonten en voedingsmiddelen een rol spelen.

Er is een aantal risicofactoren te noemen voor het ontwikkelen van slokdarmkanker:


Typische symptomen zijn slikstoornissen en pijn. De slikstoornis is kenmerkend omdat drinken weinig problemen geeft, terwijl hard en droog voedsel (brood en vlees) moeilijk verdragen wordt; gewichtsverlies komt dan ook vaak voor. Als voedsel de tumor niet kan passeren, treedt regurgitatie of braken op. De kenmerkende pijn van slokdarmkanker is brandend en straalt uit van het maagkuiltje naar de keel, hoewel dit niet altijd het geval is.

Verslikken komt regelmatig voor, zeker als er ook sprake is van regurgitatie. Dit kan leiden tot longontsteking, als de voedselresten en maagzuur het longslijmvlies irriteren en bacteriën uit de oesofagus de luchtwegen bevolken. Deze vorm van longontsteking (aspiratiepneumonie) kan ernstig verlopen.

Een slikfoto is vaak het eerste onderzoek als een patiënt slikstoornissen ontwikkelt. Dit kan verdikking van de wand van de slokdarm laten zien. Gastroscopie wordt ook vaak verricht, dit is de enige manier om een biopsie (weefselmonster) te verkrijgen. Dit wordt microscopisch onderzocht; het type kanker wordt bepaald en de mate van invasie in de diepere weefsels van de slokdarm.

Als een biopsie uitwijst dat iemand oesofaguscarcinoom heeft, wordt allereerst een CT-scan verricht om vast te stellen of de tumor zich heeft verspreid (metastase of uitzaaiing) naar andere organen (bijvoorbeeld de lymfeklieren, longen, lever of elders). Daarnaast wordt een inwendige echografie van de slokdarm verricht (endo-echografie) waarop uitzaaiingen in lymfeklieren nauwkeurig kunnen worden vastgesteld. Tevens kan van deze lymfeklieren weefsel afgenomen worden (cytologie). Samen met de biopsie-uitslag bepaalt dit of het zinvol is om een operatie te verrichten. Andere onderzoeken die kunnen plaatsvinden zijn botscan (als botmetastasen worden vermoed op basis van pijn) en laboratoriumonderzoek.

De stagering van een tumor is het numeriek uitdrukken van de mate van progressie. Het TNM-systeem wordt meestal gebruikt voor slokdarmkanker. Een T-code geeft de mate van uitbreiding van de tumor zelf: T1 is alleen de epitheellaag, T2 is de lamina propria (het onderliggende bindweefsel), etc. De N-code geeft aan of lokale lymfeklieren zijn aangedaan. De M-code, ten slotte, is M0 als er geen uitzaaiingen zijn, M1 als de uitzaaiingen plaatselijk zijn (bijvoorbeeld het mediastinum) en M2 als ze zich op andere plaatsen in het lichaam bevinden (bijvoorbeeld de lever).

De meest toegepaste behandelingen bij slokdarmkanker zijn:

Het is gebruikelijk dat patiënten met slokdarmkanker een combinatie van de genoemde behandelmethoden krijgen. De keuze en de volgorde van de verschillende
behandelingen is onder meer afhankelijk van de kenmerken van de tumor, het stadium van de ziekte en van de leeftijd waarop slokdarmkanker wordt geconstateerd.

Chirurgie is alleen een optie als de tumor niet is ingegroeid in omliggend weefsel (bv. in longen, middenrif of aorta) en als er geen uitzaaiingen op afstand aanwezig zijn. Tumorverspreiding naar lymfeklieren of elders kan "radicale" (complete) chirurgie onmogelijk maken.
Bij de operatie wordt de gehele slokdarm (inclusief tumor) en de omliggende lymfeklieren verwijderd. Van de maag wordt met behulp van een "nietjesapparaat" een buis gemaakt (buismaag), die op de plek wordt gelegd waar de oorspronkelijke slokdarm heeft gelegen.

Als chirurgie wordt verricht, wordt nadien vaak nog "adjuvante" chemotherapie, radiotherapie of een combinatie hiervan gegeven om de kans op recidief te verminderen. In sommige gevallen wordt voorafgaand aan de operatie chemotherapie of radiotherapie gegeven om de tumor te laten slinken en chirurgie te vergemakkelijken. Dit wordt "neoadjuvante" chemotherapie genoemd.

Als chirurgie bij voorbaat onmogelijk is, wordt de radicale behandeling verricht met radiotherapie, chemotherapie of een combinatie ("chemoradiatie"). Vaak gebruikte chemotherapiemiddelen voor dit doel zijn epirubicine, cisplatina en fluorouracil (5-FU). In experimentele opzet worden ook oxaliplatin en capecitabine gebruikt en wordt de 5-FU gegeven via een continue infusie.

Als de tumor het normale eten en drinken onmogelijk maakt, is vaak een maagsonde nodig om voldoende energie toe te dienen. Als de tumor de slokdarm afsluit, kan een "stent" nodig zijn, een buisvormig matje dat de tumor opzijduwt en normaal slikken mogelijk maakt. Laser wordt soms gebruikt om grote tumoren weg te branden.

Patiënten met slokdarmkanker lopen een extra risico om zich te verslikken en hebben vaak begeleiding nodig in de vorm van logopedie.



</doc>
<doc id="132529" url="https://nl.wikipedia.org/wiki?curid=132529" title="Apotemnofilie">
Apotemnofilie

Apotemnofilie (Grieks: "αποτέμνειν" 'afkappen') of amputatiefetisj is een psychische aandoening, een sterk overheersend verlangen om een of meer gezonde ledematen te laten amputeren. Vaak geeft een patiënt aan het lichaamsdeel als 'niet van zichzelf' te ervaren.

De aandoening is niet vermeld in het DSM-IV, maar mogelijk is dit in de volgende versie wel het geval. Waarschijnlijk zal het ziektebeeld dan worden ingedeeld bij de psychoseksuele aandoeningen, omdat het verlangen naar amputatie wel wordt gezien als een vorm van zoeken naar seksuele bevrediging.

Chirurgen zijn buitengewoon terughoudend om gezonde lichaamsdelen te amputeren. Als ze een verzoek krijgen, wordt de patiënt doorverwezen naar een psychiater. Deze onderzoekt of er sprake is van ernstig geestelijk lijden.

Een samenhangend verschijnsel is acrotomofilie, het zich aangetrokken voelen tot mensen die ledematen missen of een andere handicap hebben.

Ogenschijnlijk verwant is de wens van transseksuelen naar een geslachtaanpassende operatie. Hierbij is echter vastgesteld dat die wens kadert in een syndroom en niet op zichzelf staat. Niettemin worden transseksuelen ook daarop doorgelicht.

Onderzoek naar BIID in het AMC Amsterdam


</doc>
<doc id="132530" url="https://nl.wikipedia.org/wiki?curid=132530" title="Andreas Rett">
Andreas Rett

Andreas Rett (Fürth (Beieren), 2 januari 1924 – Wenen, 25 april 1997) was een Oostenrijkse kinderarts naar wie het syndroom van Rett is genoemd.



</doc>
<doc id="132555" url="https://nl.wikipedia.org/wiki?curid=132555" title="Caroteen">
Caroteen

De term caroteen wordt gehanteerd voor een kleine verzameling van onverzadigde verbindingen, die behoren tot de stofklasse der carotenoïden, een grote groep van gele tot roodachtige kleurstoffen. De stoffen worden uitsluitend in planten aangemaakt. Carotenen zijn zuivere koolwaterstoffen: hun algemene brutoformule is CH. Ze doen dienst als antioxidant en behoort tot de tetraterpenen. 

Carotenen komen in veel groenten voor, waaronder de wortel. De naam is dan ook ontleend aan de Latijnse naam voor deze groente, namelijk "carota". Ook in bladeren komt caroteen voor. Hier is het een belangrijk oranje pigment voor de fotosynthese, dat in het blad onder invloed van licht plaatsvindt. Caroteen geeft de opgevangen energie door aan het chlorofyl. Het wordt echter pas zichtbaar in de herfst, wanneer het groene chlorofyl wordt afgebroken.

Er bestaan verschillende vormen van caroteen, die enkel aan het eind van de structuurformule verschillen:

Van deze types zijn vooral alfa- en bètacaroteen van belang. Rode palmolie is ongeraffineerd en heeft een hoog gehalte aan zowel alfa- als bètacaroteen. Beide carotenoïden worden in het lichaam omgezet tot vitamine A (retinol) en worden daarom ook provitamine A genoemd. 

Hoewel carotenen natuurlijk voorkomende stoffen zijn, kunnen zij ook in het laboratorium gesynthetiseerd worden. Er zijn twee belangrijke methoden. De eerste betreft een Wittig-reactie tussen een dialdehyde en twee fosforyliden:

Het patent op deze reactie werd door de uitvinder van de Wittig-reactie, de Duitse scheikundige Georg Wittig, zelf opgenomen. De tweede reactie betreft een Grignard-reactie.



</doc>
<doc id="132612" url="https://nl.wikipedia.org/wiki?curid=132612" title="Necker-kubus">
Necker-kubus

De Necker-kubus is genoemd naar de Zwitserse kristallograaf Louis Necker, die er in 1832 voor het eerst afbeeldingen van publiceerde. Het is een lijntekening van een kubus in isometrisch perspectief. Het is niet mogelijk te zeggen welke zijde van de kubus zich aan de voorkant bevindt. Bij de "doorzichtige" variant kan men niet zeggen of een ribbe zich aan de voor- of achterkant bevindt. Necker ontdekte in feite een geval waarin de perspectiefwerking ambigu is. Dit is een voorbeeld van isometrische illusie.

De menselijke hersenen nemen de 2-dimensionale afbeelding van een kubus waar als een 3-dimensionaal object, maar het 2-dimensionale beeld maakt geen onderscheid tussen de voor- en achterkant. Beide kanten kunnen worden waargenomen als voorkant.



</doc>
<doc id="132646" url="https://nl.wikipedia.org/wiki?curid=132646" title="Driftbui">
Driftbui

Drift is een kortdurende, hevige en impulsieve vorm van woede die gepaard gaat met veel stress. Iemand die vaak last heeft van driftbuien, noemt men driftig of opvliegend.

Drift kan ontstaan vanuit een grote onvrede met de omstandigheden, maar ook uit angst. In dit laatste geval kan het gezien worden als een afweermechanisme. Driftbuien komen vaak voor bij kinderen, die nog niet met hun emoties hebben leren omgaan.

Sommige mensen vertonen vaker opvliegendheid dan andere, maar als hierdoor serieuze problemen met de omgeving ontstaan, zeker op latere leeftijd, kan er sprake zijn van een psychische aandoening, bijvoorbeeld een periodieke explosieve stoornis.


</doc>
<doc id="132728" url="https://nl.wikipedia.org/wiki?curid=132728" title="Marie Bonaparte">
Marie Bonaparte

Marie prinses Bonaparte (Saint-Cloud, 2 juli 1882 – Gassin, 21 september 1962) was een Franse psychoanalytica.

Ze werd geboren als dochter van Roland Bonaparte (zoon van Pierre Napoleon Bonaparte) en de welgestelde Marie-Félix Blanc (1859-1882), dochter van de oprichter van het casino van Monaco. Haar moeder stierf kort na de bevalling, waarna ze op liefdeloze wijze door haar vader en diens moeder werd opgevoed. Op 21 september 1907 trad ze in het huwelijk met George van Griekenland, zoon van koning George I van Griekenland. Uit dit huwelijk kwamen twee kinderen voort: Peter (1908-1980) en Eugénie (1910-1989).

Geplaagd door geestelijke problemen nam zij in 1925 op advies van René Laforgue contact op met Sigmund Freud, met wie zij voor de rest van zijn leven bevriend was. Na haar terugkeer in Parijs (1926) besloot zij zich aan de psychoanalyse te wijden. Ze participeerde in de oprichting van de Société psychanalytique de Paris en de Revue française de psychanalyse en vertaalde werken van Freud. Voorts schreef ze studies over Edgar Allan Poe, de drifttheorie en de vrouwelijke seksualiteit. In de jaren vijftig verzette ze zich tegen de opgeld doende theorieën van Jacques Lacan.

Bonaparte was bevriend met de Nederlandse psycho-analytica Jeanne Lampl-de Groot en haar man, en kende ook leden van de Nederlandse koninklijke familie (haar kleindochter Tatiana prinses Radziwill (1939) was samen met prinses Irene een van de bruidsmeisjes bij het huwelijk van Juan Carlos I van Spanje). In 1946 sprak zij in Amsterdam voor Nederlandse psychoanalytici.

Ze overleed op 80-jarige leeftijd.





</doc>
<doc id="133389" url="https://nl.wikipedia.org/wiki?curid=133389" title="Urinebuis">
Urinebuis

De urinebuis of urethra is een lange cilindrische holte die de urineblaas verbindt met de buitenkant van het lichaam. In deze holte ligt een aderachtig vliesje dat het weefsel beschermt tegen de chemische invloeden van de urine.

De urinebuis dient zowel bij de man als de vrouw om urine uit het lichaam te verdrijven. Omdat bij de man ook het sperma erdoorheen gaat bij de ejaculatie wordt deze bij de man de urogenitale buis genoemd.

Bij vrouwen is de urinebuis 2,5 tot 4 cm lang en de mond van de urinebuis (meatus urinarius) bevindt zich in de vulva tussen de clitoris en de vaginale opening. De korte lengte van de urineleider bij vrouwen zorgt ervoor dat zij vatbaarder zijn voor besmettingen van de urineblaas (cystitis) en de urinestreek. Zo komt een blaasontsteking bij vrouwen vaker voor dan bij mannen.
Bij mannen is de urinebuis ongeveer 20 cm lang en loopt door de prostaat en gaat onder het onderste zwellichaam door en eindigt vervolgens aan de voorkant van de eikel van de penis.


</doc>
<doc id="133396" url="https://nl.wikipedia.org/wiki?curid=133396" title="Klier">
Klier

Een klier is een orgaan dat het produceren of transporteren van bepaalde stoffen als doel heeft.
Klieren worden onderscheiden in:
Een combinatie hiervan komt ook voor, de endo-exocriene klieren.

Endocriene klieren zijn:

Er zijn drie soorten exocriene klieren:

Endo-exocriene klieren zijn:



</doc>
<doc id="133408" url="https://nl.wikipedia.org/wiki?curid=133408" title="Haarvat">
Haarvat

Een haarvat of vas capillare is een bloedvat dat spreekwoordelijk zo dun is als een haar, maar de haarvaten zijn in het echt zo'n vijf tot tien keer dunner: 5 tot 10 μm.

Door sommige haarvaten passen maar 1 of enkele bloedcellen naast elkaar en ondanks hun kleine afmeting is de dwarsdoorsnede van alle haarvaten bij elkaar vele malen groter dan die van alle andere bloedvaten zoals aderen en slagaderen bij elkaar. Overigens kunnen haarvaten onder invloed van hormonen uitgroeien tot een ader.

Soms wordt het bindweefsel dat de haarvaten elastisch maakt slapper. Dit komt met name voor bij oudere mensen. De vaatjes raken overvuld met bloed, waardoor ze zichtbaar zijn als rode plekken, meestal in het gezicht. Deze 'huidaandoening', die eigenlijk een vaatafwijking is, wordt couperose genoemd.

Er wordt veel onderzoek gedaan naar de inductie van de groei van haarvaten onder andere met het oog op de ontwikkeling van geneesmiddelen die dit proces bij kankergezwellen zouden kunnen tegengaan en zo de tumorgroei kunnen remmen.


</doc>
<doc id="133429" url="https://nl.wikipedia.org/wiki?curid=133429" title="Schrikkleur">
Schrikkleur

Een schrikkleur is in de biologie een opvallend felle kleur met als doel vijanden te verjagen en soms ook wel om aandacht van het andere geslacht te trekken.

Voorbeelden zijn vlinders die in rust gevouwen vleugels hebben die aan de onderzijde meestal een schutkleur hebben maar als ze wegvliegen komen bij veel soorten felle vlekken tevoorschijn die vaak ogen voorstellen. De meest voorkomende schrikkleuren zijn rood, geel en blauw.

Sommige kikkers hebben felgekleurde dijen die pas te zien zijn als ze wegspringen. Anolissen en sommige kameleons gebruiken de felle keelzakken om af te schrikken en blauwtongskinken steken snel de blauwe tong uit als een roofvogel nadert want vogels zien blauw als erg vies. 

De kleuren van dieren die altijd een felle kleur hebben, zoals pijlgifkikkers en lieveheersbeestjes, worden signaal- of waarschuwingskleuren genoemd. Deze dieren zijn meestal giftig of scheiden een voor de spijsvertering irriterende stof af.



</doc>
<doc id="133496" url="https://nl.wikipedia.org/wiki?curid=133496" title="Stadsmobiel">
Stadsmobiel

De Stadsmobiel is een vorm van vervoer voor ouderen en licht-gehandicapten in Amsterdam. Dit vervoer bestaat sinds midden jaren negentig. Het is een door de gemeente Amsterdam flink gesubsidieerde vorm van vervoer, bedoeld om ouderen en licht-gehandicapten mobiel te houden. 

Kenmerkend zijn de lage vaste abonnementsprijs per jaar (€ 11,-) en de lage ritprijs (€ 0,45 starttarief plus € 0,45 per zone). Tot voor 2004 kon men ook met de Stadspas, een kortingspas voor Amsterdammers met een laag inkomen, van de Stadsmobiel gebruikmaken. De gemeentelijke dienst die verantwoordelijk is voor Stadsmobiel is DMO, de uitvoering ligt bij het GVB. 

Stadsmobiel rijdt onder andere met (rolstoel-)busjes en luxewagens, waarvan de meeste te herkennen zijn aan hun witte kleur en alle aan het blauwe Stadsmobiel-logo. 
Aangezien het gebruik van de Stadsmobiel sterker groeide dan het ook gestegen gemeentelijke budget ervoor toeliet, voerde de gemeente Amsterdam per 1 januari 2005 een aantal wijzigingen in. Zo is het gebied waarin gereisd mag worden voor alle gebruikers beperkt tot hun eigen vervoerszone plus maximaal vier zones daarbuiten. 

Vanaf 2014 is Stadsmobiel overgenomen door ETS.


</doc>
<doc id="133605" url="https://nl.wikipedia.org/wiki?curid=133605" title="Oraal">
Oraal

Oraal (van Lat. os, mond: 'van de mond') duidt op het gebruik van de mond. Als bijvoeglijk naamwoord betekent het via de mond, mondeling, of, in de anatomie, aan de zijde waar de mond zit.

Bij medicijnen betekent 'oraal' dat een middel doorgeslikt moet worden. 

Bij seks is het het stimuleren van de partner door middel van de mond, lippen en tong.

Ook voor een presentatie kan de term oraal gebruikt worden, al is mondeling meer ingeburgerd. De term oraal wordt meer gebruikt in het Engels (bijvoorbeeld een "oral test", een mondeling examen). Daarentegen is de term "orale literatuur" als het gaat om mondeling overgeleverde literatuur - die dus wordt overgeleverd van vader op zoon, van moeder op dochter enz. - gangbaar. Historische feiten of gebeurtenissen die niet opgeschreven werden maar doorverteld, vallen onder de "orale geschiedenis" of de oral history.

In de anatomie wordt de term 'oraal' gebruikt om aan te geven waar op of in het lichaam zich iets bevindt. Bij zeesterren bijvoorbeeld, waar de mond aan de onderzijde van het lichaam zit, is de onderzijde de orale zijde, en de bovenzijde de aborale zijde (van de mond afgekeerd). Evenzeer kan van een orgaan in het lichaam van de zeester een orale zijde worden aangewezen (het deel ervan dat naar de mond toe gekeerd is). Vergelijk dorsaal en ventraal.



</doc>
<doc id="133686" url="https://nl.wikipedia.org/wiki?curid=133686" title="Sergej Pankejev">
Sergej Pankejev

Sergei Konstantinovitsj Pankejev (Russisch: Сергей Константинович Панкеев) (Odessa, 24 december 1886 - 7 mei 1979) was een oorspronkelijk welgestelde aristocraat uit Odessa, die door het werk van Sigmund Freud bekend is geworden als de Wolvenman. 

Pankejev leed aan dwangmatig gedrag, obsessieve verliefdheden en angsten. Na bij een aantal psychiaters aangeklopt te hebben (onder andere Emil Kraepelin), werd hij vanaf 1910 behandeld door Freud.

De kern van Freuds analyse werd gevormd door een droom die Pankejev op vierjarige leeftijd had gehad. Hij droomde over een aantal wolven die in een boom voor zijn open slaapkamerraam zaten. Na enige jaren analyse constateerde Freud dat deze droom een gevolg was van het feit dat Pankejev op jonge leeftijd zijn ouders had betrapt tijdens de geslachtsgemeenschap. Later in zijn analyse poneerde Freud de mogelijkheid dat Pankejev in werkelijkheid de copulatie tussen dieren had aanschouwd, die werd verplaatst naar zijn ouders. Freud heeft in zijn boeken het geval van de Wolvenman uitgebreid gedocumenteerd en lange tijd gold deze documentatie als bewijs van het succes van Freuds psychoanalytische methoden. 

Toen Pankejev 80 jaar oud was werd hij opgespoord door de Weense journaliste Karin Obholzer. Het interview dat hij haar gaf, bleek een vernietigende kritiek op Freud. Zo had Freud geschreven dat Pankejev door de behandeling weer in staat was om te werken. De laatste stelde echter dat hij door zijn rijkdom nooit had hoeven werken en dit pas ging doen nadat hij door de Russische Revolutie zijn geld was kwijtgeraakt. Ook was hij ondanks zijn behandeling zijn leven lang aan zijn neurosen blijven lijden.

Het ernstigst voor Freuds aanhangers was echter de kritiek die Pankejev op de analyse van de droom zelf had. Ten eerste voerde hij aan dat deze waarschijnlijk gewoon het gevolg was van de enge wolvenplaatjes waarmee zijn zusje hem plaagde. Freud ging volgens hem dus veel te ver. Ten tweede achtte hij het onwaarschijnlijk dat hij zijn ouders had betrapt, omdat hij als lid van de Russische adel altijd in zijn eigen kamer sliep. Hij dacht dat Freud een eigen vroege ervaring op de droom van zijn patiënt had geprojecteerd.

In 1996 ging in Engeland het toneelstuk "The Wolf Man" in première, dat is gebaseerd op Freuds analyse van Pankejev.



</doc>
<doc id="133721" url="https://nl.wikipedia.org/wiki?curid=133721" title="Feromoon">
Feromoon

Een feromoon is een signaalmolecuul dat boodschappen overbrengt tussen individuen van eenzelfde soort. Signalen tussen verschillende soorten worden allelomonen genoemd en kunnen ingedeeld worden in de allomonen en kairomonen. De feromonen en allelomonen worden geschaard onder de semiochemicaliën, oftewel stoffen die instaan voor de overdracht van informatie tussen verschillende organismen.

Honingbijen geven isopentylacetaat als agressieferomoon af als hun bijenkorf bedreigd wordt. Daardoor bereiden de werksters zich voor om tot de aanval over te gaan zodra ze een indringer waarnemen. Rook overstemt hun gevoeligheid voor dit agressieferomoon zodat ze geen agressief gedrag vertonen wanneer de imker tijdens zijn inspectie rook in de kast blaast.

Een bekend maar omstreden voorbeeld bij de mens is dat van een groep vrouwen die gedurende een paar maanden dicht op elkaar wonen. Hun menstruatiecycli zouden dan de neiging hebben synchroon te gaan lopen, waardoor alle vrouwen uiteindelijk tegelijk menstrueren.

Mottenmannetjes kunnen bijvoorbeeld de feromonen van mottenvrouwtjes tot op grote afstand ruiken en kunnen zich goed oriënteren in een concentratiegradiënt. Als een mottenmannetje een feromoonmolecuul detecteert zal hij alle bezigheden staken om het vrouwtje op te zoeken en met haar te paren. Bij veel insecten spelen feromonen een belangrijke rol. Met kleine hoeveelheden eugenol kunnen mannetjes van bepaalde soorten orchideebijen gelokt worden. De mannetjes verzamelen deze stof als feromoon om vrouwtjes te lokken die minder gevoelig zijn voor deze stof.

Zelfs sommige planten kunnen elkaar door vluchtige chemicaliën laten weten dat ze bijvoorbeeld door insecten worden aangevreten. Ook natuurlijke vijanden van de planteneters worden wel eens door dergelijke geurstoffen aangetrokken. Bananen geven etheen af tijdens het rijpen waardoor bananen in hun omgeving ook beginnen te rijpen. Fruithandelaren kunnen door de temperatuur te regelen en bananen aan etheen bloot te stellen het rijpingsproces regelen. Bepaalde grassoorten geven propeen af als ze aangevreten worden door grazers waardoor grassen in hun omgeving afweerstoffen beginnen te produceren tegen planteneters.

Zoogdieren en reptielen nemen feromonen waar door het zogenaamde organon vomerinasale of het orgaan van Jacobson. Bij mensen is dit orgaan ook in de neusholte aanwezig maar het is weinig ontwikkeld.

Onderzoek bij muizen met een knock-outmutatie heeft laten zien dat vrouwtjes die geen feromonen kunnen waarnemen zich als mannetjes gaan gedragen.



</doc>
<doc id="133808" url="https://nl.wikipedia.org/wiki?curid=133808" title="Sarcoïdose">
Sarcoïdose

Sarcoïdose of ziekte van Besnier-Boeck is een chronische ziekte met onbekende oorzaak en verloop. Het hele lichaam kan aangetast zijn, maar de ziekte openbaart zich het vaakst in de longen. Mogelijk speelt een genetische aanleg mee bij deze ziekte, die gewoonlijk voorkomt bij jong-volwassenen (20-40 jaar) en even vaak bij mannen als bij vrouwen.
De ziekte wordt gekenmerkt door zogenaamde "granulomen", kleine opeenhopingen van ontstekingscellen.
Door vergrote lymfeklieren tussen de longen en soms verdichtingen in de long zelf is de ontsteking vaak zichtbaar op een röntgenfoto van de longen.

De meest voorkomende locatie voor deze granulomen is in de longen, maar ook in de huid, ogen, hart, lever, lymfeklieren, milt, het zenuwstelsel en nieren openbaart de ziekte zich wel.
De ziekte openbaart zich vaak met klachten van moeheid, hoesten en kortademigheid. Ook gewrichtsklachten, oogklachten, huidafwijkingen en gewichtsverlies zijn vaak genoemde symptomen.

Om de diagnose sarcoïdose te stellen moet volgens de richtlijnen over het algemeen voldaan worden aan drie voorwaarden:
naast de specifieke kenmerken op de longfoto en het aantonen van de granulomateuze ontsteking dienen ook enkele zich soms op vergelijkbare wijze presenterende ziekten als tuberculose, longkanker en het kwaadaardig lymfoom (hodgkin & non-hodgkin) uitgesloten te worden.

De klachten verdwijnen in de meeste gevallen vanzelf, in enkele gevallen treedt een chronisch beloop op en in een klein percentage van de gevallen (+/- 5%) leidt de ziekte uiteindelijk tot het overlijden van de patiënt. Er zijn geen geneesmiddelen voor bekend, als symptoombehandeling schrijft men soms corticosteroïden, zoals prednison voor. Er bestaat een behandeling met het medicijn infliximab. Dit betreft echter niet-geregistreerd gebruik dat in Nederland meestal niet wordt vergoed door de zorgverzekeraars.

Een onderzoek (2002) uit Zweden meldt dat in de weefselmonsters van een serie van 30 sarcoïdosepatiënten in vrijwel alle gevallen het micro-organisme "Rickettsia helvetica" aanwezig zou zijn.
In een vervolgonderzoek werden echter bij 20 Zweedse sarcoïdosepatiënten in geen enkel geval antistoffen tegen dit micro-organisme aangetoond. Er is een uitgebreide discussie van de vele en tegenstrijdige beschikbare gegevens over de rol van micro-organismen bij sarcoïdose gepubliceerd.

Sarcoïdose werd in het verleden gewoonlijk met de naam ""ziekte van Besnier-Boeck-Schaumann"" aangeduid, naar de artsen die er in het begin het meeste onderzoek naar hebben gedaan: Ernest Henri Besnier uit Frankrijk, Cæsar Peter Møller Boeck uit Noorwegen en Jörgen Nilsen Schaumann uit Zweden.

De "Sarcoïdose Belangenvereniging Nederland" (SBN) komt op voor de belangen van sarcoïdosepatiënten. De SBN geeft voorlichting aan patiënten en artsen en stimuleert onderzoek. De organisatie is gevestigd in Nijkerk.

De "World association of sarcoidosis and other granulomatous diseases" (WASOG) is opgericht in 1987 (Milaan, Italië). WASOG is gericht op interstitiële longziekten ("ILD"). Vele ILD, zoals sarcoïdose, zijn secundair aan systemische aandoeningen; andere ILD, zoals idiopathische longfibrose, vormen exclusief een longprobleem. De WASOG verbindt experts, publicaties, maatschappij en de patiënten.



</doc>
<doc id="134215" url="https://nl.wikipedia.org/wiki?curid=134215" title="Shampoo">
Shampoo

Met shampoo - een uit het Hindi afkomstig woord - wordt een product bedoeld, meestal in vloeibare vorm, dat bedoeld is om haar te wassen of te reinigen. Een shampoo dient veel schuim te ontwikkelen om stof en vuil van de haren en hoofdhuid te verwijderen door af te spoelen met water, zonder evenwel de natuurlijke oliën die het haar beschermen mee te verwijderen. Er zijn vele verschillende shampoos voor verschillende haartypes, antiroosshampoo, babyshampoo (niet prikkelend voor de ogen) en nog veel meer soorten bijvoorbeeld tegen hoofdluis. Shampoo in poedervorm wordt 'droogshampoo' of 'shampoo zonder water' genoemd. Er bestaat ook shampoo in de vaste vorm, dit ziet eruit als een stuk zeep. Voor honden, katten of andere huisdieren bestaan er eveneens shampoos, soms met insecticides om vlooien en dergelijke te bestrijden.

De voornaamste ingrediënten van een shampoo zijn:


"Antiroosshampoo" bevat een stof zoals zinkpyrithion of pirocton-olamine.

"Babyshampoo" of shampoo voor kinderen bevat vaak alleen "mildere" tensiden.

Enkele bekende fabrikanten van shampoo zijn:



</doc>
<doc id="134263" url="https://nl.wikipedia.org/wiki?curid=134263" title="Ontwikkelingsstoornis">
Ontwikkelingsstoornis

Een ontwikkelingsstoornis is een neurologische of psychische aandoening die optreedt bij kinderen of adolescenten en die een belemmering en/of afwijking vormt in de normale ontwikkeling. Ook bij volwassenen is zo'n stoornis soms nog te traceren, maar met de leeftijd neemt de kans op succesvolle behandeling gewoonlijk af.

De symptomen zijn uiteenlopend en er kunnen ook verschillende oorzaken zijn. Sommige aandoeningen zijn blijvend, andere zijn tijdelijk. Soms ontstaan de symptomen als reactie op een schokkende ervaring, in andere gevallen ligt de oorzaak in erfelijke factoren of een lichamelijke ziekte. Ook omgevingsfactoren moeten in de gaten gehouden worden, evenals opvoedingsfactoren.

Bij onderzoek is het van belang dat gelet wordt op alle factoren die bij de ontwikkeling van het kind van belang zijn, omdat deze doorlopend van invloed op elkaar zijn. Zo kunnen kinderen met een lichamelijk probleem aangetast worden in hun gevoel van eigenwaarde en zich hierdoor minder sociaal opstellen. Dit wekt een reactie op van de omgeving, die vervolgens weer van invloed is op de psyche van het kind. Dit is slechts een voorbeeld van hoe een wisselwerking van verschillende factoren haar uitwerking kan hebben.

Het DSM-IV onderscheidt de volgende groepen ontwikkelingsstoornissen:


</doc>
<doc id="134610" url="https://nl.wikipedia.org/wiki?curid=134610" title="Syndroom van Apert">
Syndroom van Apert

Het syndroom van Apert of acrocefalosyndactylie is een aangeboren, erfelijke aandoening waarbij de schedelnaden te vroeg sluiten, het middendeel van het gezicht in groei achterblijft, en de vingers en tenen korter zijn en vaak samengegroeid. Daarnaast is er een aantal kenmerken die soms wel, soms niet voorkomen.

De aandoening is zeldzaam en komt bij ca. 1 op 180.000 geboorten voor, wat zou betekenen dat er per jaar gemiddeld 1 nieuw geval in Nederland optreedt (andere bronnen geven 1 op 60.000 op). De aandoening is dominant erfelijk, wat betekent dat patiënten die een kind krijgen de helft kans hebben het aan dat kind door te geven. Bij een kind van wie de ouders het niet hebben, gaat het om een nieuwe mutatie, en is de kans op herhaling bij een volgend broertje of zusje in principe niet verhoogd.
De Franse kinderarts Eugène Apert was de eerste die dit beeld beschreef. Naar hem is deze aandoening dan ook vernoemd.

De oorzaak is gelegen in een mutatie van een gen op chromosoom 10, FGFR2 ("Fibroblast Growth Factor Receptor 2").

Een lichamelijk probleem is dat de voortijdige sluiting van de schedelnaden niet voldoende ruimte geeft voor het groeiende brein. Hiervoor zijn in het algemeen operaties nodig.
Een ander probleem is dat kinderen met de aandoening een zeer opvallend uiterlijk hebben dat sterk afwijkt van de norm. Dit kan gemakkelijk leiden tot isolatie, pesten, het vinden van een baan bemoeilijken, etc. Cosmetische chirurgie kan deze problemen gedeeltelijk ondervangen. De intelligentie is meestal normaal, tenminste als het brein nog geen schade heeft geleden.




</doc>
<doc id="134644" url="https://nl.wikipedia.org/wiki?curid=134644" title="Craniosynostose">
Craniosynostose

Craniosynostose betekent "samengroeiing van schedelbeenderen" en slaat op voortijdige vergroeiing van schedelnaden die bij kinderen normaliter langer openblijven. Hierdoor ontstaan misvormingen van het gelaat en de schedel.

De schedel is opgebouwd uit een aantal botelementen, die onderling verbonden zijn en beweegbaar door de naden. Hierdoor kan tijdens de geboorte het baringskanaal worden gepasseerd en krijgen de hersenen de mogelijkheid uit te groeien zonder binnen de schedel bekneld te raken. De schedel moet gelijk op groeien met de hersenen, maar ook met de ogen en de neusbijholten.

De groei vanuit de naden is in de regel voltooid rond de leeftijd van 8 jaar. Als een schedelnaad te vroeg dichtgaat, blokkeert op die plek de groei. Ter compensatie zal extra groei plaatsvinden bij naden die nog open zijn. Afhankelijk van welke naad te vroeg sluit, ontstaat dan een typische schedelvorm.

Alle naden hebben hun eigen naam. Alle afwijkende schedelvormen hebben ook hun eigen naam. Zo kennen we acht schedelvormen:

De boven beschreven schedelvormen komen dikwijls voor zonder verdere lichamelijke afwijkingen; we spreken dan van een geïsoleerde craniosynostose. Deze komt bij ongeveer een op de zestienhonderd geboorten voor.

Als er wel andere lichamelijke afwijkingen voorkomen, bijvoorbeeld in het gezicht, aan de handen en aan de voeten, gaat het om een ingewikkelder ziektebeeld en spreken we van een craniosynostose-syndroom of craniodysostose.

Voor behandeling van de afwijking kan men in Nederland onder andere terecht in het Erasmus Medisch Centrum in Rotterdam, en het Radboudumc in Nijmegen. In België kan men onder andere terecht in het Universitair Ziekenhuis Gent.

Er zijn verschillende behandelmethodes. De klassieke methode is een complete reconstructie van de schedel vanaf een leeftijd van 9 maanden. Voordeel van deze methode is dat zo optimaal gebruikgemaakt kan worden van de extra groei van de overige schedelnaden waarna de beperkende naad operatief kan worden geopend. Hierdoor ontstaat een optimaal volumeresultaat en wordt voorkomen dat op latere leeftijd verhoogde hersendruk ontstaat. De inmiddels vervormde schedeldelen zullen dan operatief worden hersteld en gehermodelleerd. Deze behandeling staat bekend als de klassieke methode en wordt sinds vele jaren met succes uitgevoerd. Het is een zware en belastende operatie voor het kind maar heeft een laag risico-profiel.

Een lichtere ingreep is mogelijk wanneer die wordt uitgevoerd wanneer het kind nog geen 6 maanden is. Hierbij wordt in principe hetzelfde gedaan als hierboven beschreven maar wordt het voorhoofd niet meegenomen in de reconstructie. Het bot is op die leeftijd nog zo zacht dat het nog buigbaar is waardoor de vervorming zal bijtrekken en bovendien zal de groei van de schedel nog even doorgaan waardoor het voorhoofd relatief zal bijtrekken. De beperking voor het volume resultaat dat op deze leeftijd kan worden gehaald is de huid. De huid van de jonge baby is nog erg krap en kan de stress van een plotselinge vergroting niet aan. Daarom wordt ervoor gekozen zo lang mogelijk te wachten met deze ingreep (tot het kind bijna 6 maanden is). Dit is de zogenaamde Parijse methode.

De derde methode is ontwikkeld in Scandinavië. Deze wordt ook uitgevoerd wanneer het kind nog geen half jaar is en in plaats van het verwijderen van de schedelnaad (plus wat omliggend botmateriaal om te voorkomen dat de schedel direct weer dicht groeit) blijft de naad zitten maar wordt eromheen 2 sleuven gezaagd in het bot waarin veren worden geplaatst die over een periode van 4 tot 6 weken langzaam de schedel zullen openduwen. Voordeel is een veel lichtere ingreep, nadeel is dat men 2 maal moet opereren (omdat de veren ook weer moeten worden verwijderd).

Sinds 2005 is in het UMC St Radboud in Nijmegen en sinds 2009 in het Wilhelmina Kinderziekenhuis in Utrecht een vierde type behandeling geïntroduceerd, waarvan de resultaten tot nu toe ten minste net zo goed zijn gebleken zodat men de zwaardere ingreep voor jonge kinderen (<6 maanden) hier nu niet langer aanbiedt.
De methode is overgekomen uit Amerika en bestaat uit een 2-ledig behandelplan: allereerst wordt de dichtgegroeide naad verwijderd en vervolgens wordt door middel van een helm gedurende 6 tot 9 maanden de vorm van de schedel gecorrigeerd. Omdat tijdens de operatie alleen de naad wordt verwijderd hoeft men niet de huid van oor tot oor open te maken zoals bij de traditionele methode (tot 75 hechtingen) maar kan met volstaan met 2 kleine incisies van enkele centimeters waarna men onderhuids het bot los knipt en via de opening verwijdert.

Het voordeel van deze methode is de veel geringere belasting voor het kind waardoor het veel sneller herstelt. Nadeel is dat het kind gedurende een langere periode: meestal 6 tot 9 maanden, tot 23 uur per dag een helm moet dragen die om de circa 6 weken moet worden aangepast aan de groei van de schedel (de meeste groei van het hoofd vindt plaats in de eerste 1 tot 1,5 jaar na de geboorte). Deze methode zorgt voor een geleidelijke aanpassing van de schedelvorm in plaats van een plotselinge verandering zoals bij bovenstaande methoden waardoor de huid bij deze methode niet beperkend is. Hierdoor kunnen ook heel jonge kinderen (rond 3 maanden) worden geholpen. Dit heeft als voordeel dat het bot nog zachter is waardoor de uiteindelijke schedelvorm sneller kan worden bereikt en de volumebeperking eerder wordt opgeheven.

Alle bovengenoemde leeftijden en behandelingen gelden voor een geïsoleerde craniosynostose waarbij geen sprake is van verhoogde hersendruk op het moment dat het behandelplan wordt bepaald.

Voor geïsoleerde craniosynostose is tot nu toe geen erfelijke component aangetoond. Het lijkt erop dat het een toevallige mutatie is, vroeg in de ontwikkeling van het embryo. Voor syndromale craniosynostose (waarbij de dichtgegroeide schedelnaad slechts een van de symptomen van de aandoening is) geldt dit niet.

Een aantal erfelijke syndromen:



</doc>
<doc id="134647" url="https://nl.wikipedia.org/wiki?curid=134647" title="Syndactylie">
Syndactylie

Syndactylie is het verschijnsel dat naast elkaar gelegen vingers of tenen aan elkaar vastgegroeid zijn over (een deel van) de lengte. Het woord is afgeleid van het Griekse "syn", συν- 'samen', en "dactylus", δακτυλος, 'vinger'.

Bij "cutane syndactylie" is de huid tussen de samengegroeide vingers of tenen niet gescheiden. Bij "benige syndactylie" kunnen botdelen ook aan elkaar vastgegroeid zijn. Bij syndactylie heeft in de foetale ontwikkeling de scheiding van de vingers of tenen onvoldoende plaatsgevonden.

Syndactylie is bij mensen een relatief vaak voorkomende aangeboren afwijking: ongeveer 1 op 3000 mensen wordt ermee geboren. Het verschijnsel doet zich meer voor bij mannen dan bij vrouwen. De oorzaak kan een verandering in het erfelijk materiaal zijn. Syndactylie die niet met andere afwijkingen gepaard gaat, is vaak erfelijk. 

Syndactylie hoeft echter geen afwijking te zijn: Bij bijvoorbeeld dolfijnen of walvissen zijn alle vingers van de handen vergroeid tot een voorvin, ook dit wordt syndactylie genoemd.

Jozef Stalin, de Russische dictator, had syndactylie. Twee van zijn tenen waren vergroeid.


</doc>
<doc id="134649" url="https://nl.wikipedia.org/wiki?curid=134649" title="Polydactylie">
Polydactylie

Polydactylie (van oud Grieks: "veel vingers") is (bij mensen) het hebben van meer dan vijf vingers of tenen aan een hand of voet.

"Polydactylie" is een relatief vaak voorkomende aangeboren afwijking (enkele per duizend, aanzienlijk meer als ook heel lichte graden worden meegeteld). Dergelijke extra vingers zijn zelden geheel functioneel; het gaat meestal om een klein aanhangend stukje weefsel waar soms wel, soms geen botjes in zitten. Ook een gespleten nagel op de kleine teen kan worden beschouwd als een zeer lichte vorm van dit verschijnsel. Om cosmetische redenen kiezen de meeste mensen met een dergelijke vinger in het algemeen voor verwijdering, zelfs als hij volledig functioneel is. 

Polydactylie komt meestal zonder andere aangeboren afwijkingen voor maar is ook een onderdeel van een vrij groot aantal syndromen. Het komt vrij vaak ook familiair voor.

Op 13 mei 2005 werd in de Amerikaanse staat Oregon een jongetje geboren met veertien tenen en twaalf vingers. Opmerkelijk was dat al de overtollige tenen en vingers volwaardig en volledig functioneel waren. In 2010 was in China een jongetje van 6 jaar met 15 vingers (een van de vingers is niet compleet) en 16 tenen.

Polydactylie wordt in de Bijbel genoemd in 2 Samuel 21:20: "Tijdens weer een andere veldslag, ditmaal bij Gat, was er een vechtjas die aan elke hand zes vingers had en aan elke voet zes tenen: vierentwintig in totaal. Ook hij was een Refaïet." (NBV)



</doc>
<doc id="134664" url="https://nl.wikipedia.org/wiki?curid=134664" title="Enuresis nocturna">
Enuresis nocturna

Enuresis nocturna of enuresis is het onwillekeurig urineren, meestal tijdens de slaap. Het verschijnsel wordt ook wel bedplassen of bedwateren genoemd. 

Normaal krijgen kinderen tijdens hun ontwikkeling steeds meer beheersing over hun blaas vanaf het moment dat hun ouders hen leren zindelijk te zijn. Meestal hebben kinderen vanaf de leeftijd van vijf jaar geen last meer van bedwateren. Het komt echter voor dat het bedplassen ook na die leeftijd nog blijft doorgaan. Men spreekt dan van primaire enurese. Als het kind al een tijd zindelijk is geweest en daarna weer gaat bedplassen, noemt men dit secundaire enurese. In dit laatste geval kan er sprake zijn van urineweginfecties, suikerziekte of algemene ziekte, maar er kan ook sprake zijn van stress. Het komt voor dat een kind dat ongebruikelijke en hoge spanning ervaart weer gaat bedplassen.

De behandeling van primaire enurese bestaat meestal uit verdere zindelijkheidstraining, bijvoorbeeld met een plaswekker. Bij secundaire enurese is het van belang om eerst de oorzaak te achterhalen. 

Als er stress of een psychisch probleem ten grondslag aan de enurese ligt, spreekt men van een ontwikkelingsstoornis. Het DSM-IV geeft de volgende criteria:




</doc>
<doc id="134699" url="https://nl.wikipedia.org/wiki?curid=134699" title="Douwe Breimer">
Douwe Breimer

Douwe Durk Breimer (Oudemirdum, 24 november 1943) was van 1 februari 2001 tot 8 februari 2007 rector magnificus van de Universiteit Leiden en vanaf 1 september 2005 tot 8 februari 2007 tevens voorzitter van het college van bestuur van deze universiteit.

Breimer is hoogleraar in de farmacologie aan de Faculteit der Wiskunde en Natuurwetenschappen en de Faculteit der Geneeskunde. Hij studeerde farmacie aan de Rijksuniversiteit Groningen en promoveerde op 1 januari 1974 aan de Katholieke Universiteit Nijmegen op het proefschrift "Pharmacokinetics of hypnotic drugs". Op 29 oktober 1976 hield Breimer in Leiden zijn oratie, getiteld "Farmacotherapie op maat, motto: sizzen is neat, mar dwaen is in ding" (= Fries voor 'geen woorden maar daden'). Breimer heeft meer dan 500 boeken en artikelen op zijn naam staan.

In 1983 vormde Breimer de toenmalige subfaculteit Farmacie aan de Rijksuniversiteit Leiden om tot het Centrum voor Bio-Farmaceutische Wetenschappen. Van 1992 tot 2001 was hij wetenschappelijk directeur van de onderzoeksschool Leiden Academic Center for Drug Research (LACDR). Sinds 1987 is hij lid van de Koninklijke Nederlandse Akademie van Wetenschappen. Tot eind 2000 was Breimer vicevoorzitter van de Nederlandse Organisatie voor Wetenschappelijk Onderzoek (NWO).

Breimer ontving eredoctoraten van de Universiteit van Gent, de Universiteit van Uppsala, de Semmelweiss Universiteit te Boedapest, de Universiteit van Navarra in Pamplona, de Hoshi Universiteit in Tokio, de Universiteit van Londen en de Universiteit van Montréal.

Op 8 februari 2005 trad Breimer op als erepromotor bij de verlening van het eredoctoraat aan H.M. Koningin Beatrix.

Op 2 oktober 2006 ontving Breimer uit handen van de Leidse burgemeester Henri Lenferink de erepenning in zilver van de gemeente Leiden voor zijn inspanningen om de kloof tussen de gemeente Leiden en de universiteit te verkleinen en voor zijn bijdrage in de totstandkoming van het Leidse Bio Science Park.

Prof. dr. Douwe Durk Breimer is op 8 februari 2007 als rector magnificus en collegevoorzitter opgevolgd door Paul van der Heijden, die sinds 2002 rector magnificus van de Universiteit van Amsterdam was.



</doc>
<doc id="134862" url="https://nl.wikipedia.org/wiki?curid=134862" title="Grote ratelaar">
Grote ratelaar

De grote ratelaar ("Rhinanthus angustifolius", synoniem: "Rhinanthus serotinus") is een eenjarige halfparasiet uit de bremraapfamilie ("Orobanchaceae"). De 10-80 cm hoge plant heeft gele bloemen met een donkerpaarse lip.

De grote ratelaar komt van nature voor in vochtige, matig voedselrijke graslanden. De soort heeft erg geleden onder de intensivering van de landbouw. Tegenwoordig komt men de grote ratelaar weer meer tegen. De plant is namelijk gemakkelijk uit te zaaien en is populair bij (weg)beheerders. Uit onderzoek in het Drentsche Aa gebied bleek de maaimachine van de beheerder de belangrijkste verspreider van de zaden te zijn. Omdat de zaden maar een jaar kiemkrachtig blijven dienen bermen en hooilanden met de grote ratelaar laat in het seizoen gemaaid te worden.

De grote ratelaar is meestal halfparasiet op grassoorten. Op plaatsen waar veel ratelaars groeien is het gras meestal vrij laag.

Verwante soorten zijn de kleine ratelaar ("Rhinanthus minor") en de harige ratelaar ("Rhinanthus alectorolophus"). Waar de grote en de kleine ratelaar samen voorkomen kunnen hybrideen ontstaan. Het onderscheid tussen beide soorten is soms vrij onduidelijk. De kleine ratelaar heeft zoals de naam al suggereert een kleinere kelk (tot 1,5 cm) en meestal geen paarse lip. De grote ratelaar komt veel meer voor dan de kleine ratelaar. De harige ratelaar is goed van de grote ratelaar te onderscheiden door de donzige behaarde kelk.



</doc>
<doc id="135039" url="https://nl.wikipedia.org/wiki?curid=135039" title="Syndroom van Laurence-Moon-Bardet-Biedl">
Syndroom van Laurence-Moon-Bardet-Biedl

Het syndroom van Laurence-Moon-Bardet-Biedl, dat ook onder een aantal andere volgordes van deze namen bekendstaat is een zeldzame (1:100.000) recessief overervende aandoening die het eerst in 1865 door twee oogartsen werd beschreven, Laurence en Moon. In de jaren '20 van de 20e eeuw beschreven Bardet en Biedl het syndroom onafhankelijk van elkaar opnieuw.

De belangrijkste kenmerken zijn:

Niet al deze symptomen hoeven tegelijk op te treden. Daarnaast kunnen bij patiënten nog andere afwijkingen voorkomen.

Inmiddels zijn 12 genlocaties bekend die een dergelijk beeld kunnen veroorzaken. Genetici gaan ervan uit dat dit syndroom niet op zichzelf staat, maar verband houdt met tal van andere erfelijke syndromen die allen inwerken op trilharen zoals polycysteuze nieren. Merk op dat de staafjes en de kegeltjes in het oog uit verschillende segmenten bestaan, waarbij het lichtgevoelige deel via een cilium of trilhaar verbonden is met de rest van de cel en langs die weg de visuele informatie doorgeeft. Als deze cilia dus problemen ondervinden, geeft dit dus mogelijk aanleiding tot gezichtsproblemen.



</doc>
<doc id="135105" url="https://nl.wikipedia.org/wiki?curid=135105" title="Desintegratiestoornis van de kinderleeftijd">
Desintegratiestoornis van de kinderleeftijd

De desintegratiestoornis van de kinderleeftijd, ook wel syndroom van Heller genoemd, is een psychische aandoening die in het DSM-IV was ingedeeld bij de pervasieve ontwikkelingsstoornissen.

Kinderen met deze aandoening ontwikkelen zich de eerste twee jaar (of langer) van hun leven normaal, maar voor het tiende levensjaar raken ze eerder opgedane vaardigheden op het gebied van taal, sociaal gedrag, communicatie en motoriek weer kwijt. Verder gaan ze beperkt, repetitief of stereotiep gedrag vertonen. In enkele opzichten vertoont de aandoening overeenkomsten met het syndroom van Rett.

In sommige gevallen gaat aan de aandoening een fase vooraf waarin het kind prikkelbaar, angstig of hyperactief wordt. In gevallen waarin een progressief neurologisch probleem kan worden aangetoond, zijn de symptomen vaak ook progressief. In de meeste gevallen stabiliseert de aandoening zich echter en soms treedt ook een lichte verbetering op.

De prognose is slecht: in de meeste gevallen ontstaat blijvende mentale retardatie. Het is vooralsnog onduidelijk of er een relatie met autisme bestaat, omdat in bepaalde gevallen een specifieke hersenstoornis als oorzaak aangewezen kan worden. De diagnose wordt nu gesteld op grond van gedragskenmerken.

Het DSM-IV geeft de volgende criteria voor deze ontwikkelingsstoornis:


In mei 2013 is DSM-5 ingevoerd. Sindsdien is het syndroom van Heller als losse diagnose vervallen en samen met klassiek autisme, het syndroom van Asperger, atypisch autisme, MCDD, PDD-NOS en het syndroom van Rett als één categorie benoemd: autismespectrumstoornis.


</doc>
<doc id="135475" url="https://nl.wikipedia.org/wiki?curid=135475" title="Encoprese">
Encoprese

Encoprese of fecesincontinentie (Latijn: encopresis) is het onwillekeurig afscheiden van ontlasting door kinderen die al zindelijk zijn. 

De oorzaak is soms lichamelijk, bijvoorbeeld een neurologische aandoening, constipatie of onjuiste voeding. De oorzaak kan ook psychologisch van aard zijn, bijvoorbeeld angst om gebruik te maken van het toilet of verzet tegen zindelijkheid. In een enkel geval ligt de oorzaak in een psychische aandoening van het kind of een gezinslid.

Bij de behandeling gaat de arts eerst na wat de oorzaak is. Bij constipatie kan een laxeermiddel helpen. Als een kind zich verzet tegen zindelijkheidstraining of met een angst te kampen heeft, kan psychotherapie uitkomst bieden.



</doc>
<doc id="135553" url="https://nl.wikipedia.org/wiki?curid=135553" title="Morbiditeitsgraad">
Morbiditeitsgraad

In de epidemiologie is de morbiditeitsgraad een kengetal dat de mate van voorkomen van een specifieke ziekte aangeeft. De morbiditeitsgraad is het aantal mensen dat in een bepaalde tijdspanne (normaliter, maar niet noodzakelijk, één jaar) door de ziekte wordt getroffen per eenheid van bevolking. Het wordt gewoonlijk uitgedrukt als het aantal mensen dat wordt getroffen per 1000, 10.000, of 100.000 mensen.

Vergelijk dit met de "mortaliteitsgraad", die het aantal mensen dat aan een ziekte sterft uitdrukt in verhouding tot het aantal mensen dat aan de ziekte lijdt.

Uit statistisch onderzoek blijkt dat morbiditeit bij bepaalde infectieziekten varieert:


</doc>
<doc id="135757" url="https://nl.wikipedia.org/wiki?curid=135757" title="Vacht">
Vacht

De vacht of pels (uit Laatlatijn "pellicia", afgeleid van klassiek Latijn "pellis" ("huid, vel")) is de behaarde huid van een zoogdier. Een vacht bestaat uit twee soorten haren. De ondervacht bestaat uit fijne haartjes, waardoor deze een isolerende werking heeft. De dekvacht bestaat uit langere haren die dakpansgewijs over elkaar liggen, waardoor deze waterafstotend is. De vacht vormt een beschermende laag. In het algemeen beschermt de vacht het dier tegen de kou, maar in enkele gevallen ook tegen warmte.

De vacht van dieren verandert per seizoen. 's Winters hebben sommige dieren een dikkere vacht dan in de zomer (wintervacht en zomervacht) en soms een andere kleur . Als dieren verharen, heet dit "rui".

Van een aantal dieren wordt de vacht gebruikt voor wol. Als de vacht nog aanwezig is op de tot leer geprepareerde huid, spreekt men van bont. 



</doc>
<doc id="135848" url="https://nl.wikipedia.org/wiki?curid=135848" title="John Snow">
John Snow

John Snow (York, 15 maart 1813 - Londen, 16 juni 1858) was een Brits wetenschapper. Hij was de grondlegger van de huidige wetenschappen van de epidemiologie en de volksgezondheid. Snow ontdekte dat de cholera-epidemie van 1854 in Londen werd veroorzaakt door besmet water uit de waterpomp op Broadstreet.

De door Snow gehanteerde technieken worden in de huidige epidemiologische studies nog steeds toegepast.

Snow was de oudste van de negen kinderen van William en Frances Snow, die in de North Street woonden. De buurt waarin hij woonde was een van de armste van de stad. Er was altijd overstromingsgevaar omdat de rivier de Ouse dichtbij was. Zijn vader werkte bij het plaatselijke steenkooldepot. Die werd voortdurend bevoorraad vanuit de steenkoolvelden van Yorkshire door binnenvaartschepen op de Ouse. Snow werd Anglicaans gedoopt in de Allerheiligenkerk (Church of All Saints) in de North Street.

Hij studeerde in York tot hij op zijn veertiende in Newcastle-on-Tyne bij de chirurg William Hardcastle in de leer ging. Later ging Snow als chirurg voor mijnwerkers werken. In oktober 1836 schreef hij zich in als student bij de Hunterianschool voor Medicijnen in de Great Windmill Street in Londen. Een jaar later ging hij in het Westminsterziekenhuis werken. Hij werd op 2 mei 1838 als lid toegelaten tot het Koninklijk College van chirurgen van Engeland (Royal College of Surgeons of England). Hij studeerde af aan de Universiteit van Londen in december 1844 en werd toegelaten tot het Koninklijk College van geneeskundigen in 1850.

Snow was een van de eerste geneeskundigen die het gebruik bestudeerde, en de doses berekende, van ether en chloroform voor gebruik in de chirurgie (anesthesie). In 1847 publiceerde Snow een artikel over ether met de titel "Over het inademen van etherdamp" ("On the Inhalation of the Vapor of Ether"). Een meer uitgebreid werk werd postuum gepubliceerd in 1858. Dat heette "Over chloroform en andere verdovingsmiddelen, en hun werking en toediening" ("On Chloroform and Other Anesthetics, and Their Action and Administration")

Snow veronderstelde dat iemand cholera krijgt door water dat besmet is door afval van andere cholerapatiënten. Hij stond sceptisch tegenover de miasmatheorie, die in zijn tijd gangbaar was. De infectietheorie was nog niet beschreven. Daarom wist hij niet waardoor de ziekte werd overgebracht. Toch waren er bewijzen die hem ervan overtuigden dat het inademen van slechte lucht niet de oorzaak was. Hij publiceerde zijn theorie voor het eerst in de verhandeling "Over hoe cholera wordt overgebracht" ("On the Mode of Communication of Cholera") in 1849. In 1855 werd de tweede versie uitgegeven. Daarin staat een gedetailleerd onderzoek naar de invloed van de watervoorziening op de epidemie in Soho (in Londen) die in 1854 plaatsvond.

Hij sprak met hulp van dominee Henry Whitehead met de plaatselijke bevolking en ontdekte waar de epidemie in het Londense Soho vandaan kwam: de openbare waterpomp in de Broad Street (nu de Broadwick Street). Er werd een monster van het water genomen. Snow deed een chemisch en een microscopisch onderzoek, maar was niet in staat om afdoende te bewijzen dat het water gevaarlijk was. Maar zijn onderzoek naar het verspreidingspatroon van de ziekte was voor de plaatselijke gemeenteraad overtuigend genoeg om in actie te komen. Ze schakelden de waterpomp uit door de zwengel eraf te halen. Dat wordt vaak het einde van de epidemie genoemd, maar misschien was die op dat moment al snel aan het afnemen, zoals Snow zelf uitlegt:

Later gebruikte Snow een kaart met stippen om te laten zien dat er in de buurt van de pomp veel choleragevallen voorkwamen. Hij maakte ook vakbekwaam gebruik van statistische methoden om te laten zien wat het verband is tussen de kwaliteit van bronwater en cholera. Bepaalde bedrijven haalden besmet water uit de Theems op plaatsen waar rioolwater stroomde. Snow toonde aan dat er meer cholera voorkwam in huizen waaraan dat water werd geleverd.

Snow schreef een brief aan de redacteur van de "Medical Times and Gazette". Over Broad Street schreef hij:

Het onderzoek van Snow was een belangrijke mijlpaal in de geschiedenis van de volksgezondheid. Het kan beschouwd worden als het moment waarop de wetenschap epidemiologie ontstond.

Later werd ontdekt dat de openbare bron per ongeluk op nog geen meter afstand van een oude beerput was gegraven, waaruit toen nog niet zo lang fecale bacteriën lekten. De luiers van een baby, die door een andere reden cholera had gekregen, waren bij deze beerput gewassen. De opening van de put bevond zich toen onder een huis dat naast de pomp stond. Dat huis brandde af, maar werd niet op dezelfde plaats herbouwd, maar een stuk verderop, omdat de straat van de gemeente verbreed moest worden. In die tijd was het gebruikelijk om thuis een beerput te hebben. Veel gezinnen probeerden hun rioolafval te verzamelen en in de Theems te gooien om te voorkomen dat hun beerput vol raakte voordat het afval in compost kon worden omgezet.

John Snow was een vurig geheelonthouder. Heel zijn leven als volwassene was hij een aanhanger van het drinken van water dat gezuiverd is door het te koken.
Snow overleed in 1858. Hij was ongetrouwd. Hij werd op de begraafplaats "Brompton Cemetery" begraven.
Een poll uit 2003, ingevuld door Britse artsen, noemde Snow de grootste medicus aller tijden.

Een plaquette in de Broad Street (nu Broadwick Street), op de plaats waar vroeger de waterpomp stond, herinnert aan Snow en zijn onderzoek in 1854. De plaats waar de oude pomp heeft gestaan is met rood graniet bedekt. Er staat een waterpomp zonder zwengel.

In York kreeg Snow een "blauwe" plaquette aan de westkant van "Park Inn", een hotel in de North Street.

Het John Snow College, dat in 2001 op de Queen's Campus van de universiteit van Durham werd gesticht, is naar hem genoemd. Die universiteit staat in Stockton-on-Tees.

Aan de Wageningen Universiteit in Nederland is het universiteitsgebouw "John Snowhuis" naar hem genoemd. Hierin worden tegenwoordig buitenlandse studenten gehuisvest.



</doc>
<doc id="135877" url="https://nl.wikipedia.org/wiki?curid=135877" title="Aangezichtspijn">
Aangezichtspijn

Aangezichtspijn of prosopalgie is pijn in het gelaat en kan een teken van ziekte zijn. Bij aangezichtspijn zijn er enkele seconden durende, zeer heftige steken in het gezicht. Deze pijnen houden enkele minuten aan en kunnen meerdere malen per dag voorkomen. Soms kan aanraken van het gelaat of kauwen de pijn uitlokken.
Er zijn twee vormen, namelijk de idiopathische vorm - die het meest voorkomt - en de symptomatische vorm. Bij de symptomatische vorm is er sprake van een onderliggende afwijking zoals een tumor die op een gezichtszenuw drukt.
Een vorm van idiopatische aangezichtspijn is trigeminusneuralgie.



</doc>
<doc id="135933" url="https://nl.wikipedia.org/wiki?curid=135933" title="Pietro d'Abano">
Pietro d'Abano

Pietro d'Abano, ook bekend als "Petrus Patavinus" of "Paduanus" (Abano, 1257 ‑ Padua, 1315) was een Italiaanse arts, filosoof en astroloog. 

Hij studeerde geneeskunde en filosofie in Padua en verbleef enige tijd te Constantinopel en te Parijs. Van 1306 af doceerde hij te Padua geneeskunde en natuurfilosofie.Omdat hij zich sterk rationalistisch opstelde tegenover het miraculeuze en bovennatuurlijke (hij verklaarde onder meer de dood van Christus als een schijndood), werd hij als ketter veroordeeld. Hij stierf echter voordat het definitieve vonnis van de inquisitie werd gestreken. Niettemin werd zijn lichaam opgegraven en verbrand.



</doc>
<doc id="135980" url="https://nl.wikipedia.org/wiki?curid=135980" title="Pantoffeldiertjes">
Pantoffeldiertjes

Pantoffeldiertjes (wetenschappelijke naam: "Paramecium") is een geslacht van eencellige organismen uit de stam van de Ciliophora (trilhaardiertjes). 

Afhankelijk van de soort bedraagt de lengte tussen de 50 en 300 μm.

De vorm van de cel lijkt enigszins op een klein pantoffeltje. Het lichaamsoppervlak is bedekt met trilharen die zorgen voor de voortbeweging. Door de asymmetrische vorm draait het diertje zich om zijn lengteas rond als het zich met behulp van de trilharen verplaatst. De trilharen hebben ook een functie bij het voeden.

Een pantoffeldiertje bevat twee typen kernen, één macronucleus die betrokken is bij de metabolische functies van de cel, en één micronucleus die een rol speelt bij de voortplanting. 

Pantoffeldiertjes zijn bacterivoor: ze voeden zich met van afgestorven plantenresten levende bacteriën. Het milieu waar de pantoffeldiertjes leven is zuurstofarm tot praktisch zuurstofloos door het rottingsproces dat door de bacteriën veroorzaakt wordt.

Om voedsel op te nemen brengt het pantoffeldiertje de voedseldeeltjes met de cilia naar de orale groeve (peristoom). In deze orale groeve ligt het cytostoom, een voorafbepaalde plaats waar het pantoffeldiertje via instulping een voedselvacuole maakt rond de voedseldeeltjes. Deze voedselvacuolen maken dan een reis door het lichaam, waarbij het voedsel wordt verteerd. Het onverteerde materiaal wordt uitgescheiden aan het cytoproct.

Het pantoffeldiertje heeft twee alternerend kloppende vacuoles. Er is een constante osmotische beweging van water van buiten naar binnen het lichaam. Via de kloppende vacuolen wordt het overtollige water weggepompt, zodat het pantoffeldiertje niet "ontploft". Als een kloppende vacuole samentrekt verlaat het water via een porie het lichaam. Die porie wordt afgebroken als de vacuole leeg is en wordt weer opgebouwd als de vacuole vol is. Dit geldt ook voor de verzamelkanalen waarlangs de vacuole het water verzamelt. Deze worden afgebroken als de vacuole vol is (zodat het water tijdens de pompbeweging niet langs die kanalen wegloopt) en worden weer opgebouwd als de vacuole leeg is (zodat nieuw water verzameld kan worden).

Zelf zijn pantoffeldiertjes het voedsel van vele kleine vissen en andere waterdiertjes.

"Paramecium bursaria" is de gastheer van een endosymbiont, de groenalg "Chlorella", waarvan er per gastheer honderden aanwezig kunnen zijn. Deze endosymbionten hebben elk een eigen vacuole. Ze voorzien de gastheer van suikers en maken fotoautotrofe levenswijze mogelijk. De symbiose is facultatief: beide partners kunnen onafhankelijk van elkaar groeien, maar de gastheer kan de endosymbiont weer opnemen, nadat deze verloren is gegaan, bijvoorbeeld doordat de endosymbiont door de gastheer is verteerd tijdens het leven in het donker.
De voortplanting is meestal ongeslachtelijk door celdeling. De geslachtelijke voortplanting vindt plaats tijdens een bepaald deel van de levenscyclus. Dit proces zorgt voor genetische uitwisseling door zowel het laten plaatsvinden van meiotische als mitotische celdelingen. Deze vorm van voortplanting wordt ook wel conjugatie genoemd.

De volgende soorten worden te onderscheiden:


</doc>
<doc id="136032" url="https://nl.wikipedia.org/wiki?curid=136032" title="Amoeba (geslacht)">
Amoeba (geslacht)

Amoeba (spreek uit als 'ameuba', uit het Grieks: zonder vorm) is een geslacht van eencellige organismen die bestaat uit protoplasma met één of meerdere kernen. Het endoplasma (binnenste laagje) is troebel en korrelig terwijl het ectoplasma (buitenste laagje) meestal helder is. Het organisme behoort tot de wortelpotigen en varieert afhankelijk van de soort tussen de 30 en 800 µm. Het is een amoebe, zie daar voor verschijningsvorm en levenswijze, en behoort tot de Amoebozoa.



</doc>
<doc id="136149" url="https://nl.wikipedia.org/wiki?curid=136149" title="Menselijke anatomie">
Menselijke anatomie

De menselijke anatomie of antropotomie bestudeert organen en orgaansystemen van het menselijk lichaam. Het is een speciaal gebied binnen de anatomie. De studie van weefsels heet histologie en de studie van cellen cytologie. Het menselijke lichaam wordt, zoals alle dierlijke organismen, samengesteld uit systemen, die uit organen worden samengesteld, die uit weefsels worden samengesteld, die op hun beurt worden samengesteld uit cellen. 


Algemene namen van bekende delen van het menselijke lichaam, van boven naar beneden:


Algemene namen van interne organen: 

Bijnieren · Wormvormig aanhangsel · Blaas · Hersenen · Twaalfvingerige darm · Galblaas · Hart · Darmen · Nier · Longen · Lever · Eierstokken · Alvleesklier · Bijschildklier · Hypofyse · Prostaatklier · Milt · Maag · Zwezerik · Schildklier · Testikels · Baarmoeder · Vagina

Amygdala · Hersenstam · Kleine hersenen · Hersenschors · Hypothalamus · Limbisch systeem · Medulla oblongata · Mesencephalon · Hypofyse · Pons

Voor kunstenaars beperkt de anatomie zich tot kennis van het beendergestel, spieren, aders, voor zover deze aan het oppervlakte van mens of dier zichtbaar zijn en de vormen bepalen; de vorm van de beenderen en hun onderlinge verhouding, de plaatsen waar de spieren zich vasthechten en inplanten; de gewrichten en hun bewegingen; de vormverandering van spieren bij activiteit; hun juiste ligging ten opzichte van andere; lengte, breedte en hun bepaalde functies; de ligging van aders voor zover zichtbaar. De verschillen in verhoudingen van het mannelijke en vrouwelijke lichaam en al dergelijke kennis is voor de kunstenaar essentieel. Zie in dit verband ook Gulden snede.



</doc>
<doc id="136165" url="https://nl.wikipedia.org/wiki?curid=136165" title="Spijsvertering">
Spijsvertering

Spijsvertering of "digestie" betekent het verteren van voedsel (spijs) tot stoffen die door het lichaam kunnen worden opgenomen. 

Dit gebeurt in het spijsverteringskanaal; buizen en lichaamsholten waarin het spijsverteringsproces plaatsvindt. In het maag-darmkanaal wordt het voedsel (de spijsbrij) voortgestuwd en knedend gemengd met de spijsverteringssappen door beweging van het spierweefsel van de darm (de peristaltiek).

Het voedsel legt bij de mens de volgende weg af (de nummers corresponderen met de afbeelding):



</doc>
<doc id="136171" url="https://nl.wikipedia.org/wiki?curid=136171" title="Menselijk lichaam">
Menselijk lichaam

Het menselijk lichaam (Latijn: "corpus humanum") is het fysieke geheel van de mens, al wordt ook de geest wel gezien als onderdeel van het lichaam. Van belang hierbij is de bouw van het lichaam, de anatomie, de functies daarvan, de fysiologie, en de processen daarbinnen, metabolisme of stofwisseling.

Het menselijk lichaam bestaat uit de lichaamsdelen als het hoofd, de romp, de armen met handen en vingers en de benen met voeten en tenen en organen als de huid, de hersenen en de maag. Organen vormen samen orgaansystemen met een specifieke functies, zoals het spijsverteringssysteem en het voortplantingssysteem. Het geheel is een organisme.

Organen zijn dan weer opgebouwd uit vier soorten weefsels, dekweefsel, bindweefsel, spierweefsel en zenuwweefsel. Weefsel bestaat weer uit cellen.

Buiten de lichaamseigen cellen zijn ook micro-organismen een essentieel onderdeel van het menselijk lichaam. Hoewel deze microbiota, en dan vooral de darmflora, in gewicht een relatief klein deel vormen, overtreffen zij in aantal de lichaamseigen cellen met een factor tien.

Levenskenmerkenen om van leven te spreken zijn:

Dit alles hangt met elkaar samen. Zo zal tijdens een krachtsinspanning door het bewegingsapparaat de metabolietenconcentratie in het menselijk lichaam hoger worden. Herstel houdt daarbij in dat het fysiologisch evenwicht weer normaliseert doordat deze concentratie weer omlaag wordt gebracht. Dit herstel kan plaatsvinden door slaap en voeding.

Voor adaptatie dient deze verhoogde concentratie echter juist als inductor of aanjager om op een hoger niveau te komen. Om dit te bereiken, dient het herstel dus juist uitgesteld te worden. Op de korte termijn leidt dit tot een tijdelijke vermindering van het prestatieniveau, op de langere termijn brengt de adaptatie echter een hoger prestatieniveau door supercompensatie.

De eerste fase van groei is die van de bevruchte eicel tijdens de embryogenese. Tot een dag of 16 bestaat het embryo uit hetzelfde type cellen. Daarna ontstaan drie verschillende cellagen of kiembladen. Van buiten naar binnen ontstaan volgende cellagen:

In het vijf-compartimentenmodel wordt de samenstelling van het menselijk lichaam weergegeven op vijf niveaus: atomair, moleculair, cellulair, functioneel (weefsels en organen) en het gehele lichaam.

Voor de referentieman die het International Commission on Radiological Protection (ICRP) in 1975 had vastgesteld, geldt onderstaande indeling.

De menselijke orgaansystemen zijn:
Hippocrates (ca. 460 v.Chr.–370 v.Chr.) meende dat het menselijk lichaam was samengesteld uit slijm, bloed, gele gal en zwarte gal. Hij was ervan overtuigd dat gezondheid bij de mens afhing van de balans tussen lichaamssappen; onbalans zou ziekte veroorzaken. Dit wordt de leer der humores genoemd. De fysieke en psychische toestand (het temperament) en ziekteverschijnselen werden verklaard uit het bestaande gehalte aan de verschillende sappen. Een teveel aan slijm "(flegma)" zou een flegmatisch of kalm temperament tot gevolg hebben; een teveel aan bloed een sanguinisch of optimistisch, gepassioneerd temperament; een teveel aan gele gal een cholerisch of prikkelbaar, opvliegend temperament; en een teveel aan zwarte gal een melancholisch, depressief temperament. Een onbalans zou behandeld moeten worden met een dieet.

Later werden deze ideeën, die lange tijd grote invloed op de medische wetenschap zouden houden, overgenomen door de invloedrijke Grieks/ Romeinse arts Galenus (131-201/216). Deze zou de theorie verbinden met die van de vier elementen: het flegmatische verbond hij met water, het sanguine met lucht, het cholerische met vuur en het melancholische met aarde.

Opmerkelijk lang bleven verdere inzichten in het menselijk lichaam uit. De grote verandering kwam met Vesalius (1514-1564). Deze legde zich niet neer bij de boekenwijsheid van Galenus en had al vroeg belangstelling voor ontleding. Dite leidde tot veel nieuwe inzichten die hij publiceerde in "Fabrica" (1543), daarmee de grondslag leggende voor de moderne studie van de anatomie. Hij ondervond echter grote weerstand van aanhangers van Galenus en het zou nog lang duren voordat de nieuwe inzichten algemeen werden gedeeld.

Op fysiologisch gebied was het werk van Bernard (1813-1878) van groot belang. Hij stelde dat het niet de "physis" was, het sturend levensbeginsel van Hippocrates, dat het evenwicht bewaarde, maar kwam met het idee van het "milieu intérieur", tegenwoordig homeostase genoemd, dat weefsel en organen een stabiele beschermde omgeving biedt. Bernard stelde dat ziekte te wijten was aan verstoring van het "milieu intérieur" en net als bij Hippocrates moest de balans hersteld worden.

Dat idee hield geen stand meer toen Pasteur (1822-1895) met zijn microbentheorie aantoonde dat een aantal infectieziektes veroorzaakt wordt door bacteriën. Virchow (1821-1902) ontdekte dat cellulaire afwijkingen ook ziektes konden veroorzaken. Het waren niet afwijkingen van het systeem die ziekte tot gevolg hadden, zoals gedacht werd tot Bernard, maar ziekte had een disfunctie van het systeem tot gevolg. Nu kon worden gezocht naar de aard en locatie van de verwekker van de ziekte en gepoogd worden deze te elimineren.

Een periode volgde van reductionisme en mechanisme waarmee grote vooruitgang geboekt werd, niet alleen in de geneeskunde, maar ook bij een beter begrip van de anatomie en fysiologie van een gezond menselijk lichaam.


</doc>
<doc id="136177" url="https://nl.wikipedia.org/wiki?curid=136177" title="Kin (lichaamsdeel)">
Kin (lichaamsdeel)

De kin is het onderste gedeelte van het gezicht. Het wordt gevormd door de punt van het bot van de onderkaak, de mandibula. Hoe ver de kin vooruitsteekt wisselt sterk van persoon tot persoon: bij mannen is de kin meestal meer uitgesproken.

Haargoei op de kin wordt een sik genoemd of sikje.

Als het vlezige gedeelte tussen de kin en hals neerhangt wordt dit een onderkin genoemd. Het lijkt er als het ware op dat er zich onder de kin nog eentje bevindt. Het hebben van een (prominente) onderkin wordt als lelijk ervaren. Het gaat vaak gepaard met, of is een teken van, overgewicht.



</doc>
<doc id="136179" url="https://nl.wikipedia.org/wiki?curid=136179" title="Wang (anatomie)">
Wang (anatomie)

De wangen (Latijn: "buccae") zijn de vlezige gedeelten aan weerszijden van het gelaat onder de ogen en tussen de neus en oren. Delen van het gelaat met betrekking tot de wang worden ook wel buccaal genoemd.

Het lichaamsdeel komt in het Nieuwe Testament van de Bijbel voor wanneer Jezus spreekt over het liefhebben van je vijanden. In het Bijbelboek Lucas zegt Jezus Christus tegen zijn volgelingen: "Als iemand je op de wang slaat, bied hem dan ook de andere wang aan, en weiger iemand die je je bovenkleed afneemt niet ook je onderkleed".



</doc>
<doc id="136184" url="https://nl.wikipedia.org/wiki?curid=136184" title="Mandibula (gewervelden)">
Mandibula (gewervelden)

De onderkaak of mandibula is in het algemeen een beweegbaar lichaamsdeel aan de onderzijde van de kop van verschillende diergroepen, bedoeld om voedsel te grijpen. Bij gewervelden wordt met "mandibula" in het bijzonder het bot of de botten in de onderkaak aangeduid, vaak de grootste en sterkste in de kop. De onderkaak is bij de gewervelden beweeglijk ten opzichte van het "cranium", de schedel in engere zin, en houdt vaak een onderste rij tanden op hun plaats.

Bij mensen bestaat de onderkaak uit een gebogen, horizontaal gedeelte en twee loodrechte gedeelten.

De onderkaak vormt bij mensen een gewricht met het os temporale (slaapbeen). Het achterste loodrechte gedeelte draait in het os temporale. Het uiteinde van dit stuk van de onderkaak is rondvormig en wordt het caput mandibulae genoemd. Deze kop van de articulus temporomandibularis (kaakgewricht) draait en glijdt in het deel van het os temporale, dat de fossa mandibularis genoemd wordt. Tussen deze kop en kom in dit gewricht zit een gewrichtsschijf.

De gewervelden hadden oorspronkelijk geen kaken; toen die uit kieuwbogen evolueerden, ontstond meestal een situatie waarin er links en rechts een aparte onderkaak aanwezig was. Dit geldt nog steeds voor de meeste vissen, amfibieën en reptielen. Bij verschillende groepen hebben deze gepaarde onderkaken vooraan een gezamenlijke vergroeiing, een verbeende "symphysis mandibulae", zodat er functioneel één enkel element ontstaat, de "mandibula". Dit geldt onder andere voor de vogels en zoogdieren. Bij zoogdieren bestaan de onderkaken uit twee vergroeide botten, de dentaria. Bij andere groepen gewervelden bestaan de onderkaken meestal uit meerdere botten per zijde.



</doc>
<doc id="136191" url="https://nl.wikipedia.org/wiki?curid=136191" title="Zoötomie">
Zoötomie

Zoötomie of dieranatomie is de zoölogische discipline die zich op dierlijke anatomie, in het bijzonder op de ontleding van dieren concentreert.

Zoötomie komt van het Grieks: "zōion" (ζῷον) betekent "dier" en "anatomē" (ἀνατομή) betekent "ontleding".

Er zijn verscheidene specialisaties binnen de dieranatomie, zoals voor de verschillende diergroepen (bijvoorbeeld insectenanatomie, menselijke anatomie), maar ook naar organen en orgaanstelsels (bijvoorbeeld hersenanatomie).

De vergelijkende anatomie is de studie van overeenkomsten en verschillen tussen organismen. Het is nauw verwant met evolutiebiologie en met fylogenetica.



</doc>
<doc id="136195" url="https://nl.wikipedia.org/wiki?curid=136195" title="Vergelijkende anatomie">
Vergelijkende anatomie

De vergelijkende anatomie is de studie van gelijkenissen en verschillen tussen organismen. Het is nauw verwant met evolutiebiologie (de bestudering van evolutie) en met fylogenetica (de studie van het ontstaan van groepen organismen). 




</doc>
<doc id="136241" url="https://nl.wikipedia.org/wiki?curid=136241" title="Economyclasssyndroom">
Economyclasssyndroom

Het economyclasssyndroom is een populaire benaming voor een afsluiting in een bloedvat (trombose) ten gevolge van langdurige immobilisatie (niet bewegen of vrijwel niet bewegen) ten gevolge van vliegreizen met te weinig beenruimte (zoals in de economyclass). 

Een embool is een klonter in de bloedbaan die zich verplaatst tot het blijft vastzitten in een kleiner wordend bloedvat en daar een ischemie veroorzaakt. Een dergelijke klonter is meestal een losgekomen stukje bloedklonter, afkomstig van een trombose. Een embool kan een longembolie veroorzaken. 

Ingeval van langdurige immobilisatie, zal er makkelijker ter hoogte van kleine letsels in de bloedvatwand een afzetting van bloedcomponenten zijn die trombi vormen. Meestal vormen deze trombi zich ter hoogte van de beenaders en zal aanleiding geven tot longembolieën.

Dit kan het geval zijn bij bedlegerige patiënten, maar ook bij bijvoorbeeld langdurige vliegtuigreizen. Wanneer een persoon tijdens de vlucht weinig beweging neemt en in eenzelfde positie blijft zitten, verhoogt de kans op trombose en nadien embolie. Vooral mensen die in economyclass reizen, hebben weinig bewegingsruimte (vooral weinig beenruimte) in het vliegtuig. Vandaar de benaming economyclasssyndroom.



</doc>
<doc id="136250" url="https://nl.wikipedia.org/wiki?curid=136250" title="Buikholte">
Buikholte

De buikholte is de holte van het menselijk lichaam (en andere dierlijke organismen) die het grootste deel van de ingewanden bevat. De buikholte ligt onder de borstholte.

De organen van de buikholte: 
De nieren liggen niet in de buikholte maar erachter.


</doc>
<doc id="136252" url="https://nl.wikipedia.org/wiki?curid=136252" title="Achillespees">
Achillespees

De achillespees, tendo Achillis of tendo calcanei is een stevige pees in het onderbeen die de kuitspieren met de hiel verbindt. De achillespees is vernoemd naar de held Achilles, die overleed aan een pijl in zijn achillespees, omdat dat zijn enige zwakke plek was.

De achillespees is de gezamenlijke pees van de "musculus triceps surae" (kuitspieren), bestaande uit de "musculus gastrocnemius" en de "musculus soleus". Het is de dikste en sterkste pees in het lichaam. Hij is ongeveer 15 cm lang, en begint dicht bij het midden van het been. De pees spreidt zich op zijn lager eind enigszins uit. Zijn smalste deel bevindt zich ongeveer 4 cm boven de aanhechting met het bot. De achillespees hecht vast aan de calcaneus.

De pees ontleent zijn naam aan een mythe over de held Achilles uit de Griekse mythologie. Zijn moeder Thetis besloot hem onaantastbaar te maken, door hem als baby onder te dompelen in de rivier Styx, waarvan de wateren de mogelijkheid hadden om dit te doen. Zij hield de baby echter bij zijn hiel vast en vergat om die eveneens onder te dompelen, waardoor dit zijn enige kwetsbare plek werd. Hij werd later tijdens de Trojaanse Oorlog door een pijl, geschoten door Paris, in zijn hiel gedood.

Achilleshiel is een uitdrukking voor de enige kwetsbare plek in iets of iemand (in verwijzing naar het Achilles-verhaal uit de Griekse mythologie).



</doc>
<doc id="136256" url="https://nl.wikipedia.org/wiki?curid=136256" title="Vetweefsel">
Vetweefsel

Vetweefsel is een type bindweefsel dat bestaat uit adipocyten of vetcellen, extracellulaire vloeistof, zenuwen en bloedvaten. De hoofdrol is energie in de vorm van vet op te slaan, hoewel het ook beschermt en het lichaam isoleert. Het heeft een belangrijke endocriene functie in het produceren van hormonen zoals leptine, resistine en TNF-α. Wit vetweefsel komt het meeste voor, maar zoogdieren kunnen ook bruin vetweefsel hebben. De cellen die het vet opslaan worden adipocyten genoemd.

Het vetweefsel kan worden onderscheiden in onderhuids of subcutaan vetweefsel, visceraal vetweefsel rond interne organen, interstitieel vetweefsel tussen cellen en gele merg in het beenmerg.

In de huid accumuleert het op het diepste niveau, de onderhuidse laag, die zorgt voor isolatie van hitte en koude. Rond organen verstrekt het beschermende opvulling. Het functioneert ook als reserve van voedingsmiddelen. 

Bij sterk zwaarlijvige personen hangt het bovenmatige vetweefsel van de buik naar beneden. Een panniculus compliceert chirurgie van morbide zwaarlijvigen en kan als "schort van huid" blijven als een sterk zwaarlijvig persoon het grootste deel van het bovenmatige gewicht verliest.

De hormonen die door vetweefsel worden afgescheiden omvatten: 


In de moderne wereld wordt het bovenmatige vettige weefsel op een mens vaak beschouwd als een esthetisch en medisch probleem (zie zwaarlijvigheid). In vroegere tijden en andere maatschappijen werd het vet esthetisch verantwoord gevonden. Karakters in schilderijen van Rembrandt en vooral Peter Paul Rubens kunnen als zwaarlijvig worden beschouwd. De karakters van de laatstgenoemden inspireerden soms de term "Rubenesque" als positieve verwijzing naar een vrouw met opmerkelijke hoeveelheden lichaamsvet. 

In Arabische landen, de Noordpool, inheemse en vele Latijns-Amerikaanse culturen geven veel mannen de voorkeur aan stevige of 'goed-gevoede' vrouwen. De meerderheid van mannen in ontwikkelde naties, Oost-Azië, en vele Oost-Afrikaanse culturen tonen een voorkeur voor dunne vrouwen. 

Meer in het algemeen kan het vet, als resultaat van een hoge energieopname en een lage fysieke inspanning, gelden als aanwijzing voor rijkdom en voorrecht.



</doc>
<doc id="136269" url="https://nl.wikipedia.org/wiki?curid=136269" title="Anesthesie">
Anesthesie

Anesthesie (van het Griekse άναισθησία, "geen gewaarwording") is het proces om de waarneming van pijn en andere negatieve gevoelens te blokkeren. Dit stelt patiënten in staat om chirurgische en andere pijnlijke procedures te ondergaan zonder dat hun verdere schade wordt aangedaan. De medisch specialisten die zich in het beleid van verdovingsmiddelen specialiseren, worden anesthesist of anesthesioloog genoemd en hun specialisme heet anesthesiologie.

Uit opgravingen blijkt dat reeds in de 12e eeuw in een augustijnenklooster in Soutra (Schotland), verdoving werd gebruikt tijdens operaties. Hiertoe werden verdovende kruiden gebruikt. Pas na de kruistochten raakten moderne technieken, zoals verdoving door morfine, bekend. Hoogstwaarschijnlijk hadden de Arabieren deze kennis op hun beurt gehaald bij de Chinezen.

Er zijn verscheidene vormen van anesthesie:

Daarnaast onderscheidt men nog het roesje.

In deze tabel staan de meest voorkomende anesthesievormen.
Een overzicht van anesthetica staat hieronder:



</doc>
<doc id="136273" url="https://nl.wikipedia.org/wiki?curid=136273" title="Galkanaal">
Galkanaal

Het galkanaal bestaat uit excretiebuizen die gal van de lever naar de darm vervoeren.

Het galkanaal begint met de intra-hepatische ('binnen de lever gelegen') galwegen, gelegen in de lever, waarlangs de in de hepatocyten ('levercellen') geproduceerde gal wordt afgevoerd. De intrahepatische galwegen verzamelen zich in een tweetal grotere galgangen, te weten de ductus hepaticus ('de gang vanuit de lever') dexter ('rechter') en sinister ('linker'). Deze twee komen samen in de ductus hepaticus communis, de centrale galgang (letterlijk: 'de gezamenlijke gang vanuit de lever'). Na enkele centimeters is er een aftakking, de ductus cysticus ('de gang naar de (gal)blaas') genaamd, die naar de galblaas loopt, waarin een resevevoorraad gal wordt opgeslagen. Voorbij deze aftakking wordt de naam van de 'ductus hepaticus communis' de ductus choledochus (de 'galgang'). Samen met de ductus pancreaticus, afvoerbuis van de alvleesklier, mondt de galgang via de papil van Vater tenslotte uit in de twaalfvingerige darm.



</doc>
<doc id="136317" url="https://nl.wikipedia.org/wiki?curid=136317" title="Boulimie">
Boulimie

Boulimia nervosa, ook bekend als boulimie is een psychiatrische ziekte waarin een persoon terugkerende eetbuien heeft gevolgd door een of meer van de volgende, opzettelijke handelingen die de opname van het voedsel compenseren en gewichtstoename verhinderen:

De aandoening werd voor het eerst beschreven door de Britse psychiater Gerald Russell.

Een persoon heeft boulimia wanneer hij of zij zich onbekwaam voelt om de drang tot eten, zelfs tijdens het eten zelf, te controleren, wanneer hij of zij een grotere hoeveelheid voedsel verbruikt dan een normaal persoon, en wanneer dergelijk gedrag minstens tweemaal per week gedurende drie maanden voorkomt.

De meerderheid van "boulimia-patiënten" zijn jonge vrouwen van 10 tot 30 jaar oud, hoewel de stoornis bij mensen van alle leeftijden en beide geslachten kan voorkomen.

Bij boulimia is er sprake van onderliggende psychische problemen, vaak heeft de patiënt een gevoel van controleverlies. De episoden van eten/purgeren kunnen extreem zijn, soms gepaard gaand met snel en onbeheerst eten. De lijders stoppen soms pas als ze door een andere persoon worden onderbroken of wanneer hun maag het niet meer aankan. Deze cyclus kan meerdere keren per week of, in ernstige gevallen, meerdere keren per dag worden herhaald. De lijders zien het "vernietigende" eetpatroon vaak als manier om controle over hun leven te bereiken.

Sommige personen die lijden aan anorexia kunnen boulimisch gedrag vertonen: op bepaalde ogenblikken veel eten en purgeren van voedsel op een regelmatige of zeldzame basis tijdens hun ziekte. Alternatief kunnen individuen met boulimia anorectische perioden hebben. Vaak is er daarom sprake van de diagnose Eetstoornis N.A.O. (Niet Anderszins Omschreven).

Net zoals bij anorexia nervosa zijn er aanwijzingen voor een genetische predispositie. Abnormale hormoonhuishouding, vooral serotonine, zou verantwoordelijk kunnen zijn voor verstoord eetgedrag. Ook brain-derived neurotrophic factor (BDNF) wordt onderzocht als mogelijk mechanisme.

Moderne reclame met dunne modellen wordt veelal gezien als een van de oorzaken van de aandoening. Fairburn et al. beschrijven in hun cognitieve gedragsmodel hoe extreme bezorgdheid over het eigen gewicht en uiterlijk, gecombineerd met een laag zelfvertrouwen kan leiden tot een rigide, strikt en onbuigbaar eetpatroon. Dit kan leiden tot een onrealistisch eetsituatie, wat aanleiding is voor een minimaal breken van de eigen eetregels. Zwart-witdenken leidt vervolgens tot "binge"-eten, massaal eten. Dit "binge"-eten leidt tot een gevoel van verlies van controle wat aanleiding is tot braakgedrag als maatregel tegen het "binge"-eten. Deze cyclus herhaalt zichzelf vervolgens. Papies laat zien dat het effect van het dunne ideaal verschilt tussen mensen. De soort associatie die de persoon heeft met ofwel een dun ofwel een persoon met een normaal gewicht bepaalt welke invloed reclame met dunne modellen heeft op de persoon. Mensen die zichzelf associëren met dunne modellen voelen zich juist beter nadat ze dunne modellen hebben gezien. Het blijkt dat deze zelfassociatie aangeleerd kan worden.


Eetziekten hebben een van de hoogste sterftecijfers van alle geestesziekten. De "National Eating Disorders Association" (Groot-Brittannië) schat een 10% mortaliteitsgraad voor boulimie en een 18% mortaliteitsgraad voor anorexia nervosa. Dit hangt natuurlijk sterk af van hoe streng men de criteria voor de aandoeningen aanlegt. Een klein deel van de mortaliteit is een gevolg van de lichamelijke bijverschijnselen, een deel echter ook van suïcide. Een mogelijk - maar niet met zekerheid vastgesteld - slachtoffer van boulimie was mogelijk Terri Schiavo.





</doc>
<doc id="136323" url="https://nl.wikipedia.org/wiki?curid=136323" title="Biologische klok">
Biologische klok

De biologische klok is een aangeboren mechanisme bij organismen waarbij allerlei lichamelijke functies met een bepaalde periodiciteit plaatsvinden. Er zijn:


Een dergelijke inwendig meetikkende klok wordt meestal gelijk gezet door invloeden van buitenaf, vooral daglicht. Bij organismen die steeds in het donker, of steeds in het licht worden gehouden ontspoort het eigen ritme meestal iets, en blijkt dan vaak een iets afwijkende periode te hebben dan de duur van het normale ritme, zo duurt bijvoorbeeld het menselijke slaap-waakritme 24,5 zonder externe tijdsaanduiders. Hierover zijn vele experimenten gedaan, bij mensen, muizen, insecten en vele andere dieren.

De inwendige klok kan ontregeld raken, bijvoorbeeld door systematisch laat naar bed te gaan (ploegendienst), door een lange reis in oost-west richting of andersom (meestal met het vliegtuig) - de zogenaamde jetlag -, of de overgang van zomer- naar wintertijd of andersom. Het duurt dan enige dagen voor men zich weer lekker voelt. Wat langer opblijven geeft minder verstoring dan wat vroeger opstaan. Bij opvolgende ploegendiensten is het dan ook van belang zo veel mogelijk volgens het schema ochtend-avond-nacht te rouleren, niet andersom.



</doc>
<doc id="136324" url="https://nl.wikipedia.org/wiki?curid=136324" title="Pneumoconiose">
Pneumoconiose

Pneumoconiose of stoflong is een longaandoening die door de inhalatie van stof wordt veroorzaakt.

Vele substanties kunnen pneumoconiose veroorzaken, zoals asbest, kiezelzuur, talk en metalen. 

Afhankelijk van het type van stof worden varianten van de ziekte onderscheiden. Bijvoorbeeld is er silicose, die ook als de ziekte van Mills bekendstaat; en pneumosilicose, die door de inhalatie van het stof van steen en zand wordt veroorzaakt, of vuursteen die kiezelzuur bevat. Omdat vele algemene mineralen kiezelzuur bevatten, zijn er verschillende soorten silicose. 

De stoflongziekte, die ook als mijnwerkers-pneumoconiose bekendstaat, wordt veroorzaakt door lange blootstelling aan kolengruis. Aangezien het stof dat de longen ingaat niet door het lichaam kan worden vernietigd of verwijderd, blijft het er zitten en veroorzaakt ontstekingen en littekens (bindweefselvermeerdering). Het gebruikelijkste symptoom is kortademigheid. Het kan ook tot emfyseem en hartfalen leiden. 

Het is een gemeenschappelijke kwelling van mijnwerkers en anderen die met steenkool werken, gelijkend aan silicose van het inhaleren van kiezelzuurstof, en op de gevolgen op lange termijn van het roken van tabak.



</doc>
<doc id="136329" url="https://nl.wikipedia.org/wiki?curid=136329" title="Hersenschors">
Hersenschors

De hersenschors of cortex cerebri is het gebied in de hersenen, waar informatie uit de rest van het lichaam ontvangen, geanalyseerd en geïnterpreteerd wordt. Vervolgens wordt deze geïnterpreteerde informatie in de hersenschors weer omgezet in gedachten (innerlijke spraak en mentale beelden) en concrete aansturingen van het lichaam (spreken en handelen).

De cortex is de buitenste laag van de grote hersenen. Hij bevat gyri, of hersenwindingen, die worden gescheiden door fissurae, diepe groeven, en sulci, ondiepe groeven. Een voorbeeld van een fissura of fissuur is de fissura sagittalis, die vanaf het achterste gedeelte van de cortex cerebri tot helemaal vooraan loopt. Deze scheidt de twee hersenhelften in een linker en een rechter deel of "hemisfeer". Twee andere belangrijke groeven zijn de sulcus lateralis, die tussen de temporale kwabben en de pariëtale kwabben gelegen is, en de sulcus centralis die de scheiding vormt tussen de voorste en achterste schorsgebieden.

De kleine hersenen (cerebellum) hebben ook een buitenste laag die men cortex kan noemen. Men kan de schors van de kleine hersenen en die van de grote hersenen onderscheiden door voor de eerste de term "cortex cerebelli" en de tweede de term "cortex cerebri" te gebruiken. Met de term 'hersenschors', of alleen maar 'cortex', wordt veelal de cortex cerebri bedoeld.

Het deel van de cortex cerebri (een laag van 2 à 4 mm), dat uit zes lagen bestaat, wordt de neocortex genoemd. Het deel van de cortex cerebri dat uit minder dan zes lagen bestaat wordt de allocortex genoemd.

De hersenen zijn opgebouwd uit grijze stof en witte stof. De eerste wordt ook wel roze stof genoemd: dit is de oorspronkelijke kleur voordat verkleuring bij preparatie optreedt. Zij is samengesteld uit neuronen en hun dendrieten, de witte stof bestaat uit axonen en is wit vanwege de isolerende myelineschedes eromheen. De grijze stof dient grofweg voor gegevensopslag, de witte voor de verbindingen tussen hersengebieden.

De cortex cerebri bestaat uit twee hoefijzervormige helften met ieder vier onderdelen:



</doc>
<doc id="136342" url="https://nl.wikipedia.org/wiki?curid=136342" title="Chronische ziekte">
Chronische ziekte

Een chronische ziekte is een ziekte die lange tijd voortduurt. In Nederland wordt, afhankelijk van de ziekte, een termijn van het aanhouden van de klacht van langer dan zes weken tot zes maanden gehanteerd. In Vlaanderen hanteert het RIZIV de definitie" "een ziekte die een continue of repetitieve behandeling van minstens "zes" maanden noodzaakt"". Dit is ook de termijn die de geneesheer-specialist moet vermelden in zijn attest om ouders recht te geven op "tijdelijk onderwijs aan huis" voor hun chronisch ziek kind. In het algemeen taalgebruik spreekt men echter soms al van een chronische ziekte als deze minstens drie maanden aanhoudt.

Chronische aandoeningen kunnen over het algemeen niet door vaccins worden verhinderd of door medicijnen worden genezen. Evenmin verdwijnen zij automatisch. 

Nederland telt 5,2 miljoen mensen met een chronische ziekte, 1,8 miljoen Nederlanders hebben er meerdere tegelijk. Van de ouderen boven de 75 jaar heeft 80% minimaal één chronische aandoening.
Schadelijk gezondheidsgedrag - in het bijzonder tabaksgebruik, gebrek aan fysieke activiteit, en slechte eetgewoonten - bevorderen het ontstaan van een aantal chronische ziekten.

Chronische ziekten neigen ertoe naarmate de leeftijd vordert meer voor te komen. De belangrijke chronische aandoeningen in ontwikkelde landen omvatten:

Ook op psychiatrisch gebied bestaan chronische ziektes.


</doc>
<doc id="136764" url="https://nl.wikipedia.org/wiki?curid=136764" title="Bevestigingsleer">
Bevestigingsleer

De bevestigingsleer is een psychiatrische en psychologische theorie die is ontwikkeld door de Nederlandse psychiater Anna Terruwe. De theorie laat zich misschien het best omschrijven in haar eigen woorden: "Mensen die elkaars goed-zijn schouwen, laten elkaar het goede voelen".

In 1949 promoveerde Terruwe op het proefschrift "De neurose in het licht der rationele psychologie". Hierin ging zij in op de theorieën van Sigmund Freud, die stelde dat het grootste deel van het menselijk gedrag door seksuele driften wordt bepaald en dat neurosen ontstaan door het onderdrukken daarvan. Terruwe nuanceerde dit door te stellen dat veel negatief gedrag en veel neurosen te verklaren zijn door verwaarlozing in de jeugd en dat de mens, als sociaal wezen, dringend behoefte heeft aan bevestiging en onbaatzuchtige liefde. Een gebrek aan bevestiging leidt volgens Terruwe tot frustratieneurose en 'zelfbevestigend' compensatiegedrag, bijvoorbeeld verslaving of materialisme. De kern van het helingsproces is dan ook het hervinden van de eigenwaarde door wederzijdse bevestiging. Door het goede in elkaar te zien en elkaar hierin te bevestigen, ontstaat vertrouwen en het vermogen om liefde te geven. 

Freud was als atheïst van mening dat geloof en kerk tot verdringing van driften zouden leiden. Terruwe, die katholiek was, meende echter dat er wel degelijk bevestiging in het geloof te vinden was. Verder stelde ze dat seksualiteit en liefde twee verschillende dingen waren en dat een conflict hiertussen of verdringing ervan tot ernstige problemen kon leiden. Toen zij enige priesters en kloosterlingen onder haar cliënten had die met problemen van seksuele aard kampten, kwam ze in conflict met het Vaticaan. Ze mocht lange tijd geen geestelijken meer behandelen, maar in 1965 werd ze gerehabililiteerd.

Studie: 'Relatie als instrument van genezing', door S. van de Berkt, Kerkrade, januari 2000. 
In deze studie wordt ingegaan op de bevestigingsleer van de zenuwarts Dr. Anna Terruwe in het perspectief van het theologisch-personalistisch denken van Maurice Zundel osb. De weerhoudende liefde werkt genezend naar de ander toe, die nood ervaart, door middel van een (plaatsvervangende) affectieve band die ontstaan kan. Het is de positieve bevestiging die relationeel ervaarbaar wordt. Relatie kan dan een instrument van genezing zijn of worden. 


</doc>
<doc id="137246" url="https://nl.wikipedia.org/wiki?curid=137246" title="Thomas Szasz">
Thomas Szasz

Sinds 1990 was hij emeritushoogleraar psychiatrie van de State University of New York, faculteit gezondheidswetenschappen, in Syracuse, New York. Hij was een prominent figuur in de antipsychiatrie-beweging, een bekende maatschappijcriticus en criticus van zowel de morele en wetenschappelijke grondslagen van de psychiatrie en de maatschappelijke controlefunctie van de geneeskunde in de huidige maatschappij, als van het geloof in de wetenschap. Hij is zeer bekend door zijn boeken "The Myth of Mental Illness" (De Mythe van de Psychiatrische Stoornis) (1960) en "The Manufacture of Madness: A Comparative Study of the Inquisition and the Mental Health Movement" (De Productie van Waanzin: een Vergelijkend Onderzoek van Inquisitie en Geestelijke Gezondheidszorg) (1970) die een aantal thema's uiteenzetten, waarmee hij het meest in verband wordt gebracht.

Zijn ideeën over de specialistische behandeling komen voort uit klassieke liberale redenen, die gebaseerd zijn op het principe dat iedereen een lichamelijk en geestelijk zelfbeschikkingsrecht heeft en tevens het recht heeft om gevrijwaard te zijn van geweld door anderen. Toch had hij evenzeer kritiek op de “vrije wereld" als de communistische landen, voor hun gebruik van de psychiatrie en hun angst voor medicijnen. Hij vond dat suïcide, de geneeskundige praktijk, gebruik en verkoop van medicijnen en seksuele relaties privé en een kwestie van onderlinge afspraak zouden moeten zijn en buiten de jurisdictie zouden moeten vallen.

In 1973 riep de American Humanist Association hem uit tot Humanist van het Jaar.

Szasz is een criticus van de invloed van de huidige geneeskunde op de maatschappij, die hij beschouwt als de secularisatie van de greep van de godsdienst op de mensheid. Bij zijn kritiek op het geloof in de wetenschap, richt hij zich in het bijzonder op de psychiatrie, waarbij hij de kruistocht benadrukt van de psychiatrie, aan het eind van de 19e eeuw, tegen masturbatie of het toepassen van lobotomie bij de behandeling van schizofrenie. Als samenvatting van zijn idee over de geneeskunde, verklaarde hij:

"Omdat theocratie de heerschappij van God of van zijn priesters is, en democratie de heerschappij van het volk of de van de meerderheid, is farmacratie dus de heerschappij van de geneeskunde of van de artsen."

Hij was van mening dat:

""het gevecht om de definitie onmiskenbaar het gevecht is om het leven zelf. In de klassieke Western vechten twee mannen wanhopig om het bezit van een wapen dat op de grond is gegooid: wie het wapen te pakken krijgt, schiet als eerste en blijft in leven; zijn tegenstander wordt neergeschoten en sterft. In het gewone leven gaat het gevecht niet om wapens maar om woorden; wie het eerst de situatie definieert is de winnaar; zijn tegenstander het slachtoffer. In een gezin kunnen bijvoorbeeld man en vrouw, moeder en kind niet met elkaar opschieten; wie definieert wie als lastig of geestelijk gestoord?...[degene] die als eerste het woord te pakken krijgt, legt de werkelijkheid op aan de ander;[degene] die definieert is dus de sterkste en leeft; en [degene] die wordt gedefinieerd wordt onderworpen en kan er aan onderdoorgaan." " 

Zijn belangrijkste thema's kunnen als volgt worden samengevat:







Medicijnverslaving is geen “ziekte” die genezen moet worden door middel van wettelijk toegestane medicijnen (methadon in plaats van heroïne; wat ook voorbijgaat aan het feit dat heroïne op de eerste plaats werd ingevoerd als vervanger voor opium), maar een sociale gewoonte. Szasz pleit ook voor een vrije markt voor medicijnen. Hij bekritiseert de oorlog tegen drugs, waarbij hij stelt dat drugsgebruik in feite een misdrijf zonder slachtoffers is. Juist het verbod leidt tot misdrijven. Hij laat zien hoe de oorlog tegen drugs ertoe leidt dat regeringen dingen doen die een halve eeuw eerder nooit bedacht waren, zoals iemand verbieden om bepaalde stoffen in te nemen of ingrijpen in andere landen om de teelt van bepaalde planten te verhinderen (b.v. plannen om cocaplantages te vernietigen, of de campagnes tegen opium; beiden zijn traditionele aanplanten, waar de Westerse wereld tegen is). Hoewel Szasz sceptisch staat tegenover de zegeningen van psychotrope medicijnen, is hij voor de afschaffing van het verbod op drugs. "Omdat wij voor voedsel een vrije markt hebben, kunnen wij alle ham, eieren en ijs kopen die we willen en kunnen betalen. Als we een vrije markt voor drugs zouden hebben, zouden we eveneens alle barbituraten, chloralhydraat en morfine kunnen kopen die we zouden willen en kunnen kopen.” Szasz betoogde dat het verbod en andere wettelijke beperkingen van drugs niet wordt gesteund omdat ze levensgevaarlijk zouden zijn, maar met een ritueel doel (hij citeert Mary Douglas’s onderzoek van rituelen). Hij wijst er ook op dat "pharmakos", de Griekse oorsprong van het woord farmacologie, oorspronkelijk ‘zondebok’ betekent. Szasz noemde farmacologie "farmacomythologie" omdat zij in haar onderzoeken ook maatschappelijke gebruiken betrekt, en met name de categorie "verslaving" in haar programma meerekent. "Verslaving" is een maatschappelijke categorie, betoogde Szasz, en drugsgebruik zou eerder begrepen moeten worden als een maatschappelijk ritueel, dan uitsluitend als de handeling van het innemen van een chemische substantie. Er bestaan vele manieren om een chemische substantie of drug toe te dienen, net zoals er vele verschillende cultuurbepaalde manieren zijn om te eten of te drinken. Daarom verbieden sommige culturen bepaalde soorten stoffen, die zij "taboe" noemen, terwijl zij bij hun verschillende soorten ceremonies van andere stoffen gebruikmaken.

Szasz is in verband gebracht met de antipsychiatrie-beweging van de jaren zestig en zeventig, hoewel hij zich ertegen heeft verzet om als antipsychiater geëtiketteerd te worden. Hij is niet tegen de gang van zaken in de psychiatrie, als het maar niet gedwongen is. Hij stelde dat de psychiatrie een contractuele dienstverlening zou moeten zijn tussen gelijkgezinde mensen, zonder tussenkomst van de staat. In een documentaire uit 2006 met de titel "", uitgebracht op DVD, beweert Szasz dat onvrijwillige opname in een psychiatrische inrichting een misdaad tegen de menselijkheid is. Szasz dacht ook dat de onvrijwillige opname, als men zich daar niet tegen verzet, zal uitgroeien tot een "farmacratische" dictatuur.

Samen met de Scientology-kerk richtte Szasz in 1969 de Citizens Commission on Human Rights (CCHR) op, om behulpzaam te zijn met het schonen van het terrein van de mensenrechten van misbruiken. In de thematoespraak ter gelegenheid van de 25e verjaardag van de CCHR, verklaarde Szasz: ""Wij zouden allemaal de CCHR moeten prijzen, omdat het daadwerkelijk de organisatie is, die voor het eerst in de geschiedenis van de mensheid een politieke, maatschappelijke en internationale belangrijke stem heeft georganiseerd om de psychiatrie te bestrijden. Dat is in de geschiedenis van de mensheid niet eerder gebeurd."" Szasz beweerde zelf dat hij nooit lid is geweest van of betrokken is geweest bij Scientology. In 2003 werd de volgende verklaring, geautoriseerd door Szasz, geplaatst op de officiële Szasz-website, door de beheerder daarvan, Jeffrey Schaler, waarin uitleg wordt gegeven over de relatie van Szasz tot de CCHR:

"Szasz was medeoprichter van de CCHR, in dezelfde geest waarin hij — samen met de socioloog Erving Goffman en de hoogleraar rechten George Alexander — het Amerikaanse genootschap voor de Afschaffing van de Onvrijwillige Psychiatrische Opname had opgericht….

Scientologen hebben zich aangesloten bij het gevecht van Szasz tegen de geïnstitutionaliseerde psychiatrie. Szasz juicht de steun toe van Joden, Christenen, Moslims en elke andere religieuze of atheïstische groepering, die meedoet met het gevecht tegen de Therapeutische Staat. Meedoen met dit gevecht betekent niet dat Szasz de principes en zaken steunt van elke religieuze of niet-religieuze organisatie, die niets met zijn doel te maken hebben. Daar is Szasz in zijn werk heel duidelijk in, zowel impliciet als expliciet. “Alles en iedereen is welkom om zich aan te sluiten bij het gevecht voor individuele vrijheid en eigen verantwoordelijkheid — vooral als die waarden worden bedreigd door ideeën en inmenging van de psychiatrie.” 

Szasz's critici beweren, anders dan zijn opvatting, dat dergelijke ziekten tegenwoordig standaard “op een wetenschappelijke manier worden benaderd, gemeten of getoetst.” Op de lijst van groeperingen die zijn opvatting verwerpen, dat een psychische stoornis een mythe is, bevinden zich de American Medical Association (AMA) , de American Psychiatric Association (APA) en het National Institute of Mental Health (NIMH).

De werkzaamheid van medicatie wordt gebruikt als een argument tegen de opvatting van Szasz, dat depressie een mythe is. In een debat met Szasz, verklaarde Donald F. Klein, M.D:

“Het is een basisgegeven dat antidepressiva weinig uitrichten bij normale mensen en geweldig werkzaam zijn bij het klinisch depressieve individu, waaruit blijkt dat het een ziekte is.” 

In hetzelfde debat stelt Frederick K. Goodwin, M.D :

"Het idee ziekte betekent in de geneeskunde in wezen een bepaald aantal symptomen waar mensen het over eens zijn, en in het geval van depressie zijn we dat in 80% van de gevallen. Het is een bepaald aantal symptomen dat iets voorspelt.”

Szasz betoogt dat alleen psychische stoornissen worden gedefinieerd op basis van consensus en een bepaald aantal symptomen. Dat is niet het geval. Lichamelijke ziekten zoals het syndroom van Kawasaki (een afwijking van hart en bloedvaten) en de ziekte van Menière (een afwijking van het binnenoor) worden op dezelfde manier gedefinieerd.

Als punt van kritiek wordt ook aangevoerd dat veel lichamelijke ziekten vastgesteld en zelfs met, op zijn minst, enig succes behandeld werden, tientallen jaren, eeuwen en zelfs duizenden jaren voordat hun oorzaak nauwkeurig was vastgesteld. Diabetes is daar een duidelijk voorbeeld van. In de ogen van de critici van Szasz lijkt het dat dergelijke historische feiten zijn opvatting ondermijnen, dat geestesziekten “schijnziekten” moeten zijn, omdat hun, in de hersenen gelegen, oorzaak niet echt begrepen wordt.


Bibliografie van de publicaties van Szasz.

SUP = Syracuse University Press.
Engels

Nederlandse vertalingen:


Engels


</doc>
<doc id="137290" url="https://nl.wikipedia.org/wiki?curid=137290" title="Amenorroe">
Amenorroe

Amenorroe is de afwezigheid van ten minste 3 menstruele perioden in de vruchtbare leeftijd. Bij jonge vrouwen en meisjes en tijdens de overgang is dit niet ongebruikelijk.

Als de menstruatie op 16-jarige leeftijd (of later) nog niet is opgetreden, wordt dit primaire amenorroe genoemd. Vaak is de oorzaak een late ontwikkeling, maar er kan sprake zijn van andere factoren, bijvoorbeeld een aandoening van de geslachtsorganen of een psychische aandoening.

Secundaire amenorroe is het uitblijven van de menstruatie bij vrouwen die eerder wel hun cyclus hebben gehad. Ook hierbij kunnen de oorzaken lichamelijk zijn (bijvoorbeeld zwangerschap), maar ook psychisch (bijvoorbeeld stress, depressie of anorexia).

Wanneer amenorroe optreedt als gevolg van een stoornis in de hormoonregulatie zonder dat er een organische aandoening is vast te stellen, spreekt men wel van functionele amenorroe.


</doc>
<doc id="137333" url="https://nl.wikipedia.org/wiki?curid=137333" title="Battered-childsyndroom">
Battered-childsyndroom

Battered-childsyndroom of letterlijk vertaald het "syndroom van het geslagen kind" is een vorm van kindermishandeling. Het gaat hier om fysieke mishandelingen van kinderen door het slaan van kinderen, al dan niet met behulp van voorwerpen. Er moet onderscheid gemaakt worden tussen af en toe een tik ter berisping van een kind en het fysiek schade toebrengen.

Men spreekt over een syndroom omdat het kind vaak een gamma aan symptomen vertoont die alle gerelateerd zijn aan het fysiek geweld waaraan het blootgesteld werd. Zo treft men acuut meestal blauwe plekken, breuken of huidletsel aan. Verder ziet men vaak het naast elkaar bestaan van oudere en nieuwe letsels, hetgeen een aanwijzing kan zijn dat het niet om een ongeluk gaat, maar om het herhaaldelijk moedwillig toebrengen van letsel. Ook bevinden letsels of blauwe plekken zich vaak op plaatsen waar een kind zich over het algemeen minder makkelijk kwetst, zoals op billen, rug en wangen.
Het kind is meestal psychisch ontdaan en tracht de letsels te verbergen of er uitvluchten over te verzinnen die de mishandelingen moeten verhullen.

Battered-childsyndroom kan in ernstige gevallen de oorzaak zijn van kindersterfte.



</doc>
<doc id="137338" url="https://nl.wikipedia.org/wiki?curid=137338" title="Dumpingsyndroom">
Dumpingsyndroom

Het dumpingsyndroom is een syndroom dat ontstaat ten gevolge van versnelde maaglediging. Hierbij komt de bolus ("voedselmassa") onvoldoende bewerkt in de dunne darm terecht, met verterings- en absorptieproblemen tot gevolg.



"Vroege dumpingsymptomen" treden 10 minuten, een half uur tot een uur na de maaltijd op. Ze kunnen variëren van vermoeidheid, veelvuldig gapen en een licht gevoel in het hoofd tot zweten, trillen, misselijkheid, een opgeblazen gevoel, diarree, hevig braken en sterk gevoel van niet-welbevinden. De aanvallen duren, afhankelijk van de hevigheid en de persoon, een half uur tot een uur.

"Late dumpingklachten" zijn een gevolg van hypoglykemie. Ze treden 1 tot 3 uur na de maaltijd op. Op de voorgrond treden zweten, trillen, slapte, gestoorde concentratie, verwardheid en een hongergevoel.

Door kleine hoeveelheden, verspreid over de hele dag, te eten kunnen de aanvallen redelijk worden voorkomen. Drinken bij vaste voeding kan het beste beperkt worden tot maximaal een glas. Bij voorkeur 30 minuten voor de maaltijd of 30 minuten erna. Goed kauwen en rustig eten is belangrijk. Melkproducten kunnen soms beter vermeden worden. 
Zo nodig kan men na het eten even gaan liggen. 

Eten en drinken vormt altijd een risico. Een paar slokken thee na het eten van een koekje kan soms al tot een aanval leiden. Na de aanval volgt vaak direct weer een hongergevoel.

Volg een dieet waaruit snelle suikers geweerd worden omdat de snelle suikers te snel opgenomen worden in de bloedsomloop. 



</doc>
<doc id="137425" url="https://nl.wikipedia.org/wiki?curid=137425" title="Facioscapulohumerale dystrofie">
Facioscapulohumerale dystrofie

De facioscapulohumerale dystrofie (FSHD) of ook wel ziekte van Landouzy-Dejerine is een vrij zeldzame (ca. 1:20.000) dominant erfelijke spierziekte met wisselende penetrantie. Dat laatste wil zeggen dat niet iedereen er evenveel last van heeft, zelfs als ze de betrokken genen hebben geërfd. Dit blijkt uit het feit dat 10-20% van de patiënten asymptomatisch blijft terwijl de spieren van ca. 10-20% zo zwaar aangetast worden dat gebruik van een rolstoel noodzakelijk is.

De ziekte uit zich meestal het eerst in de spieren van het gelaat, de schouders en bovenarmen, die minder krachtig worden en slinken. Vaak zijn de eerste symptomen het niet (helemaal) kunnen sluiten van de ogen (met half open ogen slapen) en, door verzwakking/uitval van de spieren van de lippen, niet kunnen fluiten of ballonnen op kunnen blazen. Uitstekende schouderbladen en het niet boven de schouders kunnen heffen van de armen zijn andere vroege symptomen.
De ziekte schrijdt meestal langzaam voort en lijders kunnen uiteindelijk op een rolstoel aangewezen raken, maar dit hoeft zeker niet.

In 98% van de gevallen is een afwijking aan het einde van de lange arm van chromosoom 4 (locatie 4q35) aantoonbaar. Hierdoor is het einde van het chromosoom verkort ten opzichte van normaal. In het artikel "A Unifying Genetic Model for Facioscapulohumeral Muscular Dystrophy" in Science op 19 augustus 2010 is er een verband gevonden tussen deze afwijking en de destructie van spierweefsel: door de verkorting van het chromosoom komt het uiteinde van het chromosoom een beetje "open te staan". Normaal is het einde van chromosoom 4 dicht opeengepakt en onleesbaar. Hierdoor kan er DNA aan het einde van het chromosoom worden overgeschreven naar RNA. Dit RNA is bij 'gezonde' mensen vaak instabiel en wordt afgebroken, echter: mensen met FSHD hebben een signaal dat dit RNA beschermt tegen afbraak. Hieruit ontstaat een eiwit dat toxische gevolgen heeft voor spierweefsel.

Uitsluitend symptomatisch, fysiotherapie, ergotherapie, leren omgaan met de beperkingen.

Bij ca. 1% van de patiënten zijn de ademhalingsspieren zodanig aangetast dat mechanische ademhalingsondersteuning (beademing)is vereist. Dit betreft meestal nachtelijke non-invasieve beademing met BiPAP apparatuur. In zeer ernstige gevallen kan permanente invasieve beademing via tracheostoma noodzakelijk worden (Wohlgemuth, M. et al (2004) Neurology Jul 13;63(1):176-8).

Iemand die de genetische afwijking heeft, heeft telkens 50% kans dit op een nakomeling (zowel jongens als meisjes) over te dragen. Niet alle patiënten hebben een aangedane ouder; sommige gevallen berusten op nieuwe mutaties. Deze patiënten kunnen het dan wel weer op hun eigen kinderen overdragen. Generatie op generatie heeft de ziekte een dominanter (ernstiger) verloop.

Op wisselende leeftijd begin van de klachten, vaak tussen 10 en 20 jaar, maar soms eerder of later. Na de schoudergordel en de gelaatsspieren raken de buikspieren en de beenspieren aangedaan. Hierdoor kan op den duur een wat schommelende of waggelende loop op gaan treden. Bij een deel van de patiënten (10-20%) wordt op den duur het gebruik van een rolstoel noodzakelijk.

Verder komen bij sommige patiënten gehoorafwijkingen en retinale vaatafwijkingen voor. In beide gevallen gaat dit meestal niet gepaard met klachten (sub-klinisch).

Uit Nederlands onderzoek (Wohlgemuth et al, 2004, PMID 15249635) bleek ca. 1% van de Nederlandse FSHD patiënten 's nachts werd beademd vanwege respiratoir falen. Bij 1 patiënt was ook overdag beademing noodzakelijk.


Bij sommige spierziekten is er een sterk verhoogd risico op maligne hyperthermie wanneer zij onder algemene narcose wordt gebracht. Alhoewel dit bij FSHD nog nooit in de wetenschappelijke literatuur is beschreven, dient bij een narcose van een mogelijk verhoogd risico uit te worden gegaan.



</doc>
<doc id="137530" url="https://nl.wikipedia.org/wiki?curid=137530" title="Zoet (smaak)">
Zoet (smaak)

Zoet is een van de vijf smaken, naast zout, zuur, bitter en umami.

Vroeger dacht men dat je zoet op het voorste deel van je tong proeft, maar later bleek dat niet zo te zijn.

Er zijn verschillende stoffen die een zoete smaak oproepen, waarvan suikers wel de bekendste zijn. 
Voor een lijst van zoetstoffen: zie het artikel Zoetstof.

Zoet smakende stoffen hebben met elkaar gemeenschappelijk dat er een als zuur werkend H-atoom moet zijn op 3Å afstand van een elektronegatief punt zoals een zuurstof- of stikstofatoom. Bij suikers wordt laatstgenoemde punt gevonden in de keton- of aldehydgroep (C=O resp. HC=O).



</doc>
<doc id="137612" url="https://nl.wikipedia.org/wiki?curid=137612" title="Ouderdomsverziendheid">
Ouderdomsverziendheid

Ouderdomsverziendheid of presbyopie is een oogafwijking die tot gevolg heeft dat men dichtbij slechter kan zien.

Een normaal oog staat in rust ingesteld op oneindig; om op minder dan 6 meter (optisch oneindig) afstand scherp te zien moet het accommoderen. Met het ouder worden vermindert dit vermogen door het afnemen van de elasticiteit van de ooglens.

Kinderen kunnen bijvoorbeeld met hun neus vrijwel op de tekst toch nog goed lezen. Met het ouder worden moet men de tekst steeds wat verder weg houden, om het nog scherp te kunnen zien. In de praktijk merkt men daar pas wat van na het 40ste levensjaar. Dan wordt de afstand namelijk meer dan de normale leesafstand van 30 cm. Meestal is vanaf de leeftijd van ongeveer 45 jaar een bril met positieve lenzen nodig ter correctie: een "leesbril". Ook het zien op wat grotere afstanden (tussen 30 cm en 100 cm) wordt met stijgende leeftijd moeilijker: een beeldschermbril biedt dan uitkomst. Eerst kan men nog volstaan met een relatief zwakke bril (1 dioptrie). Op den duur is 2,50 dioptrie nodig, maar dit is persoonsgebonden. Voor mensen die al een bril dragen, komt deze positieve correctie boven op de correctie die nodig is voor het vertezicht. Vroeger zat het leesgedeelte van de bril meestal als een apart zichtbaar segment onder in het glas (bifocaal). Tegenwoordig zijn er ook brillenglazen waarvan de sterkte geleidelijk van boven via een overgangsgebied naar beneden verloopt, zogenaamde multifocale of progressieve brillenglazen.

Ouderdomsverziendheid of presbyopie mag niet verward worden met verziendheid of hypermetropie. Een verziend oog moet accommoderen om op afstand scherp te zien. Als dit voortdurend accommoderen niet meer kan worden volgehouden, of klachten veroorzaakt, is een (positieve) correctie noodzakelijk.

Bijzienden hebben minder snel een leesbril nodig dan verzienden of mensen zonder oogafwijking (emmetropen), doordat hun vertepunt dichterbij ligt.




</doc>
<doc id="137622" url="https://nl.wikipedia.org/wiki?curid=137622" title="Nabijheidspunt">
Nabijheidspunt

Het nabijheidspunt of punctum proximum van het menselijk oog is het dichtstbijgelegen punt op de oogas waar men zonder bril langdurig en zonder moeite nog scherp kan zien.

De ligging van het punt kan men eenvoudig schatten door bijvoorbeeld een krantenartikel tegen een goed verlichte muur of deur te hangen en er van een afstand langzaam naartoe te lopen. Wanneer men de tekst nog net zonder moeite scherp kan lezen, ligt het nabijheidspunt in het vlak van de muur.

Voor normale ogen ligt dit punt niet verder weg dan circa 30 cm. Bij jonge mensen kan het nog dichterbij liggen, bij kinderen zelfs rond de 10 cm of nog minder.

Met stijgende leeftijd komt het nabijheidspunt steeds verder weg te liggen, doordat de ooglens stijver wordt en minder goed kan accommoderen. Men moet teksten dan erg ver van zich af houden. Rond de 60 à 65 jaar ligt het nabijheidspunt op oneindig; de ooglens accommodeert dan helemaal niet meer. Dit verschijnsel heet "ouderdomsverziendheid", "oudziendheid" of "presbyopie" (zie variant P in nevenstaande arfbeelding). Een leesbril corrigeert dit.



</doc>
<doc id="137703" url="https://nl.wikipedia.org/wiki?curid=137703" title="Epitoop">
Epitoop

Een epitoop is een deel van een macromolecuul dat herkend kan worden door antilichamen, B-cellen en T-cellen van het immuunsysteem. Het deel van het antilichaam dat de epitoop herkent, wordt de paratoop genoemd. Meestal worden epitopen alleen zo genoemd als ze lichaamsvreemd zijn; lichaamseigen moleculen die herkend worden kunnen echter ook epitoop genoemd worden.
De meeste epitopen die worden herkend door antilichamen of B-cellen, worden gekenmerkt door een driedimensionaal oppervlak van het antigeenmolecuul. Deze past precies op het antilichaam. Lineaire epitopen zijn hierbij uitzonderingen, zij worden eerder gekenmerkt door hun aminozuursequenties dan door de structuur van het oppervlak en herkenning gebeurt meestal door de T-cellen.

T-celepitopen worden gepresenteerd op het oppervlak van een antigeen-presenterende cel (APC). Hierbij zijn ze gebonden aan MHC-moleculen. T-celepitopen die gepresenteerd worden door MHC klasse I-moleculen zijn normaal tussen de 8 en 11 aminozuren lang. MHC klasse II-moleculen presenteren langere peptiden. Niet-geclassificeerde MHC-moleculen presenteren ook epitopen die niet uit peptiden bestaan, zoals glycolipiden.

Epitopen kunnen onderzocht worden door middel van eiwit-microarrays en met ELISPOT- of ELISA-technieken.


</doc>
<doc id="137708" url="https://nl.wikipedia.org/wiki?curid=137708" title="B-cel">
B-cel

B-cellen zijn lymfocyten die een belangrijke rol spelen in het humorale immuunsysteem. De letter B staat voor de Bursa van Fabricius, een orgaan dat uitsluitend in vogels voorkomt en waarin B-cellen uitrijpen. De B staat dus niet voor beenmerg waarin bij alle andere gewervelden B-cellen geproduceerd worden. Een orgaan dat ook gerelateerd is met de rijping van B-cellen is de milt.

Het menselijk lichaam produceert talloze verschillende types van B-cellen; ze zijn uiterlijk gelijk, maar elk type heeft een unieke B-cel-receptor op haar membraan dat maar aan één specifiek antigeen bindt. Normaal gesproken circuleren er miljoenen B-cellen door de bloedsomloop en het lymfestelsel van het menselijk lichaam maar ze produceren niet altijd antistoffen. Er zijn van iedere specifieke cellijn (alle B-cellen die voor hetzelfde antistof coderen) twee soorten B-cellen:

Humorale immuniteit (dat deel van de afweer dat uiteindelijk leidt tot de productie van antistoffen) wordt mede gekenmerkt door B-celactivatie; deze celactivatie kan gemeten worden door middel van de ELISPOT-techniek, waarmee het percentage aan B-cellen bepaald kan worden dat een specifiek immunoglobuline uitscheidt.

B-cellen worden immuunhistochemisch gekenmerkt door de aanwezigheid van het antigeen CD20 op het celmembraan.

Susumu Tonegawa ontving in 1987 de Nobelprijs voor de Fysiologie of Geneeskunde voor het aantonen van hoe B-cellen een enorme diversiteit aan immunoglobulines kunnen produceren uit slechts enkele genetische instructies.


</doc>
<doc id="137723" url="https://nl.wikipedia.org/wiki?curid=137723" title="Bloedplasma">
Bloedplasma

Bloedplasma is het lichtgele of grijsgele vloeibare gedeelte van het bloed waarin normaal de bloedcellen en bloedplaatjes gesuspendeerd zijn - dus de bloedvloeistof zonder de bloedcellen. Het bloedplasma bevat proteïnen, voedingsstoffen, metabole eindproducten, hormonen en anorganische elektrolyten. Bloedplasma heeft de eigenschappen van een pH-buffer, Deze eigenschap wordt alkalireserve genoemd.

Plasma wordt bereid door onstolbaar gemaakt bloed te centrifugeren zodat de bloedcellen naar de bodem zakken. De overblijvende bovenstaande vloeistof is het plasma. Dit is ongeveer 4,5% van het lichaamsgewicht van de mens. Het plasma lijkt uiterlijk op wei (transparant met een lichte strokleur). Het is hoofdzakelijk samengesteld uit water, proteïnen en minerale zouten. Het dient als vervoermiddel voor glucose, lipiden, hormonen, kooldioxide en (ook nog enigszins) zuurstof.

Serum is de vloeistof die overblijft als men bloed laat stollen en het stolsel centrifugeert. De samenstelling is in grote trekken vergelijkbaar met die van bloedplasma, behalve dat de stollingseiwitten (zoals fibrinogeen) grotendeels verwijderd zijn.

5 liter bloed bestaat ongeveer uit 3 liter plasma en 2 liter cellen, afhankelijk van de hematocriet.

Het plasma bestaat voor

Plasma voor laboratoriumtests wordt verkregen uit afgenomen bloed. Om klonteren te voorkomen, wordt onmiddellijk een antistollingsmiddel zoals citraat of heparine toegevoegd aan het bloed. Het bloed wordt dan gecentrifugeerd om het plasma van bloedcellen te scheiden van de rest van het bloed. Het plasma kan daarna worden ingevroren en vrijwel onbeperkt in bevroren staat worden bewaard voor verdere analyse.

Voor vele biochemische laboratoriumtests kan zowel plasma als bloedserum worden gebruikt.

Serum heeft bij vele tests de voorkeur boven plasma, aangezien de stollingsfactoren in plasma soms kunnen interfereren met de meting of de resultaten.


</doc>
<doc id="137744" url="https://nl.wikipedia.org/wiki?curid=137744" title="Polyneuropathie">
Polyneuropathie

Polyneuropathie is een aandoening van het zenuwstelsel. Meestal betreft het meerdere perifere zenuwen tegelijk die ver verwijderd zijn van het ruggenmerg. Geleidelijk aan worden de beschadigingen aan deze zenuwen steeds erger.

Als verschijnselen van polyneuropathie kunnen onder andere optreden:

Andere oorzaken zijn:

Kan geen oorzaak gevonden worden, dan spreekt men van een idiopathische polyneuropathie. Een voorbeeld: chronische idiopathische axonale polyneuropathie (CIAP)





</doc>
<doc id="137955" url="https://nl.wikipedia.org/wiki?curid=137955" title="Louis Agassiz">
Louis Agassiz

Jean Louis Rodolphe Agassiz (Môtier (Haut-Vully, kanton Fribourg, Zwitserland), 28 mei 1807 – Cambridge (Massachusetts, USA), 14 december 1873) was een Zwitsers-Amerikaanse dierkundige, geoloog en paleontoloog. Hij was de echtgenoot van Elizabeth Agassiz. In 1861 kreeg hij de Copley Medal.

Hij werd in 1829 Doctor of Philosophy in Erlangen en in 1830 Doctor of Medicine in München, waarna hij zijn studie richtte op natuurlijke historie, specifiek de plantkunde. Daarna studeerde hij in Parijs zoölogie en geologie bij Georges Cuvier en Alexander von Humboldt. In 1837 was Agassiz de eerste om wetenschappelijk het glaciaalpostulaat voor te stellen, dat stelt dat de aarde aan een ijstijd onderworpen is geweest. Voor bewijsvoering van het postulaat liet hij in het jaar 1840 Hôtel des Neuchâtelois bouwen, het eerste permanente gletsjerstation. In 1846 ging hij lesgeven op de Harvard-universiteit.

Op het gebied van de biologie en evolutietheorie was hij aanhanger van de theorie van het polygenisme, die uitging van de hypothese dat de volkeren van verschillende voorvaderen afstammen. Zodoende was hij een tegenstander van de evolutietheorie van Charles Darwin.




</doc>
<doc id="138146" url="https://nl.wikipedia.org/wiki?curid=138146" title="Letterkaart">
Letterkaart

Een letterkaart is een witte kaart met zwarte symbolen in verschillende groottes erop die gebruikt wordt om iemands gezichtsscherpte voor het zien in de verte te bepalen.
De zwarte symbolen worden optotypen genoemd. Optotypen kunnen bijvoorbeeld zijn: letters, cijfers, plaatjes, zogenaamde E-haken, Landolt-C ringen. De symbolen zijn zo geconstrueerd dat hun globale buitengrootte 5 boogminuten is en hun detailgrootte 1 boogminuut. Met detailgrootte wordt bedoeld de pendikte van de tekening of letter of, zoals in het geval van de Landolt-C ringen, de openingsgrootte van de "letter" C. De kaarten zijn altijd ontworpen om op een vaste afstand te gebruiken (meestal 3, 4, 5 of 6 meter).

De eerste letterkaarten zijn gemaakt door de Nederlandse oogarts Herman Snellen (1834-1908).

Letterkaarten kunnen met een soort diaprojector op de muur worden geprojecteerd of ze kunnen op grote kaarten van 1x1m gedrukt staan. Er zijn ook kaarten met grijze letters, waarbij het contrastzien tegelijkertijd opgemeten kan worden. Een veel gebruikte moderne letterkaart is de ETDRS (Early Treatment of Diabetic Retinopathy Study) kaart.
Er zijn ook kleine letterkaart-boekjes die bedoeld zijn voor het nabijzien.


</doc>
<doc id="138204" url="https://nl.wikipedia.org/wiki?curid=138204" title="Noradrenaline">
Noradrenaline

Noradrenaline (ook norepinefrine of levarterenol) is een in het lichaam voorkomende neurotransmitter en een hormoon. Noradrenaline is een catecholamine die vaak verward wordt met adrenaline (=N-methyl-noradrenaline), die een sterk opwekkende werking geeft. Als neurotransmitter komt hij voor in de hersenen (zie locus caeruleus), en in de zenuwuiteinden van het sympathische of orthosympathische zenuwstelsel. Als hormoon wordt hij in het bijniermerg geproduceerd, waar de werking vergelijkbaar is met adrenaline.

Over het algemeen voelen mensen met te weinig noradrenaline zich depressief en mensen met een teveel aan noradrenaline euforisch, gespannen, angstig of opgewonden. Dit hangt af van de stemming en/of van andere neurotransmitters, zoals onder andere serotonine.


Na methylering van noradrenaline kan nog adrenaline ontstaan.

Er zijn negen typen adrenerge receptoren, α één (A, B en D) en twee (A, B en C), en β één, twee en drie. De α-receptoren werken op de vaten en de inwendige organen, de β-receptoren op het hart, de hersenen, de longen, de alvleesklier en het vetweefsels.

DOPA, dopamine, noradrenaline en adrenaline hebben elk verschillende eigenschappen met betrekking tot het stimuleren van de verschillende adrenerge receptoren.

Noradrenaline IV heeft overwegend een α 1+2 (alfa-sympathicomimetisch), en β 1-receptorstimulerend effect. Het stimuleert de ionotropie (pompwerking) van het hart, vernauwt zowel de bloedvaten naar de inwendige organen als naar de periferie (skeletspieren). Nettoresultaat is een bloeddrukverhogende werking. Ook vermindert het de spijsvertering. Bij hogere doseringen ontstaat pupilverwijding (een α 1-effect).

Noradrenaline IV wordt op de intensive-care gebruikt om (met name een septische) shock te behandelen. Het kan niet puur in een gewoon vat gespoten worden en wordt altijd over een centrale lijn gegeven.

Noradrenaline en adrenaline worden door het lichaam erg snel afgebroken (binnen enkele minuten); het lichaam reageert met deze stoffen op stresssituaties. De bloeddruk stijgt en de spijsvertering wordt tijdelijk uitgezet. Het bloed is dan beschikbaar voor de hersenen en voor spieren die worden gebruikt. (De vaten in de spieren gaan pas weer open staan door lokale warmte en CO-productie; maar zijn in principe door adrenerge stimulatie "geknepen".)

Methylxanthines zoals cafeïne, theobromine, etcetera kunnen de receptoren voor noradrenaline versterken en zorgen voor een krachtiger effect. Drugs zoals cocaïne, MDMA en amfetamine stimuleren (ieder op een verschillende manier) de werking van noradrenaline.

Noradrenaline wordt per infuus toegediend bij hypotensie (lage bloeddruk) ten gevolge van een shock. Het mag echter niet worden geïnjecteerd als een narcose cyclopropaan of halothaan is gebruikt.

Bij depressie kunnen medicijnen gebruikt worden die de werking van noradrenaline stimuleren, zoals monoamino-oxidaseremmers. Bij hyperkinesie, hyperactiviteit, ADHD of ADD wordt soms methylfenidaat of atomoxetine voorgeschreven, dat de heropname van noradrenaline remt.




</doc>
<doc id="138275" url="https://nl.wikipedia.org/wiki?curid=138275" title="Xenotransplantatie">
Xenotransplantatie

Xenotransplantatie is het transplanteren van organen of weefsels tussen verschillende soorten (meestal tussen mens en dier).

Dit is bij een intact immuunsysteem nagenoeg onmogelijk, doordat transplantaten van een andere soort zo sterk verschillen van de eigen soort en de eigen lichaamseiwitten en hun aanhangende polysachariden dat een dergelijk transplantaat zeer snel door het afweersysteem van de gastheer zal worden aangevallen en vernietigd. Om te trachten dit probleem op te lossen worden minstens twee wegen bewandeld: 


In het verleden zijn er al enkele proeven gedaan met xenotransplantatie, zo is er in 1964 een experiment geweest waarbij zes mensen een nier kregen van een chimpansee. Deze patiënten overleden echter binnen korte tijd.


</doc>
<doc id="138291" url="https://nl.wikipedia.org/wiki?curid=138291" title="Märtha Louise van Noorwegen">
Märtha Louise van Noorwegen

Märtha Louise (Oslo, 22 september 1971), prinses van Noorwegen, is de dochter van koning Harald V en koningin Sonja van Noorwegen en de oudere zuster van kroonprins Haakon.

De prinses volgde een opleiding tot fysiotherapeute, waarvoor ze onder meer tussen 1998 en 2000 een stage liep in Maastricht. Tijdens deze stage leerde ze van voormalig topruiter Henk Nooren in Guttecoven de fijne kneepjes van het paardspringen. Haar doel was om, net als haar opa en vader, deel te nemen aan de Olympische Spelen. Maar rond Kerstmis 1999 vertrok de prinses als verdienstelijk amazone - maar ook niet meer dan dat - weer terug naar Noorwegen.

Na haar opleiding oefende zij haar beroep niet uit, maar begon een eigen productiebedrijf op het gebied van Noorse volksverhalen, traditionele muziek en theaterprogramma's. Ook zong ze zelf solo en was ze betrokken bij enkele cd-opnames.

Op 1 februari 2001, besloot de koning, die de monarchie liever niet geassocieerd zag met het bedrijfsleven, Märtha haar aanspreektitel "Koninklijke Hoogheid" te ontnemen.

Op 24 mei 2002 trouwde ze met de Noorse schrijver Ari Behn. Het paar heeft drie dochters: Maud Angelica Behn (geboren op 29 april 2003), Leah Isadora Behn (8 april 2005) en Emma Tallulah Behn (29 september 2008). In het najaar van 2004 verhuisde de prinses en haar gezin naar New York. In 2012 verhuisden ze naar Londen, in 2014 keerden ze terug naar Noorwegen. Op 5 augustus 2016 maakte het Noorse hof bekend dat de prinses en Behn gingen scheiden; ze blijven samen het hoederecht over hun dochters uitoefenen. 

Op 24 juli 2007 maakte zij bekend helderziend te zijn, en sinds haar jeugd met engelen te kunnen communiceren.


</doc>
<doc id="138309" url="https://nl.wikipedia.org/wiki?curid=138309" title="Orthorexia nervosa">
Orthorexia nervosa

Orthorexia nervosa ("orthos" = recht of juist, "orexis" = (eet)lust en "nervosa" = van psychische aard) is een eetstoornis waarbij iemand lijdt aan een preoccupatie of zelfs obsessie heeft voor gezond eten. Orthorexia nervosa is niet opgenomen in de DSM-5 als erkend ziektebeeld. Bij orthorexia is er sprake van een intensieve dwangmatigheid in het binden aan een bepaalde voedingswijze. Het denken en gedrag past zich er naar aan. Kenmerkend voor orthorexia is dat de kwaliteit van het eten gezien wordt als kwaliteit van het leven. Vaak mijdt de persoon bepaalde soorten voedsel. Hierdoor kan de persoon te weinig en onvoldoende gevarieerd eten. In sommige gevallen kan het obsessieve gedrag ook tot problemen in de sociale omgang leiden. 

De aandoening is voor het eerst in 1997 beschreven door Steven Bratman, een Amerikaanse arts en expert op het gebied van alternatieve geneeswijzen. Het woord is afkomstig uit het Grieks: "orthos" betekent correct en "orexis" eetlust.

Net als bij veel andere eetstoornissen wordt van orthorexia de oorzaak gezocht in de onderliggende emoties en gedachten. Orthorexia ontwikkelt zich vaak als een persoon zich niet goed voelt over zichzelf zonder strikte eetregels. Ze mijden voedsel waarvan ze denken dat het "slecht" is, vanuit een gevoel van onveiligheid of onwaardigheid als ze dat voedsel tot zich zouden nemen. Ook kan het zijn dat iemand met orthorexia zich overmatig overlaadt met nutriënten, omdat ze niet kunnen leven met de gedachte dat ze een tekort zouden hebben. Naast erfelijke aanleg, worden oorzaken gevonden in zowel psychische als omgevingsfactoren zoals: traumatische gebeurtenis(sen); faalangst en perfectionisme; angst om de controle over zichzelf te verliezen en; onrealistisch zelfbeeld. Vaak voelt men zich wel superieur door het gevolgde dieet, waardoor het lijkt alsof de persoon geen gebrek aan eigenwaarde heeft. Orthorexia nervosa komt vaker voor bij diëtisten en mensen die werken in de gezondheidszorg.



</doc>
<doc id="138336" url="https://nl.wikipedia.org/wiki?curid=138336" title="Bewusteloosheid">
Bewusteloosheid

Bewusteloosheid is een toestand waarin men het bewustzijn over de omgeving verliest. In tegenstelling tot de natuurlijke slaap kan men daarbij niet door aanspreken, knijpen, of andere zintuiglijke prikkels worden gewekt. Algehele anesthesie is ook een vorm van bewusteloosheid.

De oorzaken van bewusteloosheid staan bijna altijd in verband met mechanisch geweld (klap op het hoofd, verkeersongeluk) of met metabole oorzaken, zoals het tekortschieten van de bloedvoorziening van de hersenen of van de inwerking van giftige stoffen daarop. 

Een kortdurende, onschuldige bewusteloosheid is het flauwvallen dat vooral voorkomt bij personen met neiging tot lage bloeddruk, door hitte, benauwdheid of andere situaties die resulteren in een tijdelijk tekortschieten van de bloedtoevoer naar de hersenen, waarbij het vaatstelsel zich niet snel genoeg aanpast en er zich te veel bloed in buik en benen ophoopt.
Minder onschuldig is diepe bewusteloosheid ofwel coma.

Andere oorzaken: hersenschudding, hersenkneuzing, hersenbloeding, sterke verhoging van de druk in de schedelholte, epileptische toevallen, allerlei vergiftigingen, bijvoorbeeld door koolmonoxide, alcohol, morfine of een grote dosis slaapmiddelen.



</doc>
<doc id="138482" url="https://nl.wikipedia.org/wiki?curid=138482" title="Groeihormoon">
Groeihormoon

Een groeihormoon of somatotropine is een hormoon dat in het lichaam van een mens, dier of plant de groei stimuleert.

Het menselijk groeihormoon (ook wel afgekort tot GH of HGH, (humaan) groeihormoon) of somatotropine is een hormoon dat wordt gemaakt in de hypofysevoorkwab. De belangrijkste functie is het stimuleren van de productie en afgifte van groeifactoren. Het groeihormoon beïnvloedt slechts enkele soorten cellen. Het heeft een directe werking op cellen in weefsels. Een van de effecten van groeihormoon is de productie van insulinegelijkende groeifactor oftewel IGF-1. Dit heeft onder andere een opbouwende functie bij de botgroei.

Groeihormoon wordt niet gelijkmatig geproduceerd maar in korte pieken. De productie van groeihormoon vindt plaats bij lichaamsbeweging, stress en ongeveer twee uur na het inslapen. De afgifte wordt in de hersenen geregeld door twee stoffen: 'growth hormone releasing hormone' of GHRH en somatostatine. Ze komen via speciale bloedvaten in de hypofyse. 'Growth hormone releasing factor' heeft als functie het stimuleren van de afgifte, terwijl somatostatine de afgifte juist afremt. In geval van een tekort aan groeihormoon is er sprake van groeihormoondeficiëntie. Bij een overproductie van groeihormoon is er sprake van gigantisme of (ná de puberteit) acromegalie. Doordat men na de puberteit is uitgegroeid op de handen, voeten en kaak na wordt deze ziekte gekenmerkt door een toename in de grootte van handen en voeten of een extreme groei van de kaak. Ook de organen kunnen in omvang toenemen. De overproductie van het groeihormoon wordt in deze patiënten veroorzaakt door een tumor in de hypofyse die continu groeihormoon blijft produceren.

Wanneer er een vermoeden bestaat op een tekort aan groeihormoon kan groeihormoon gemeten worden in het bloed. Een eenmalige meting van groeihormoon geeft weinig informatie aangezien groeihormoon in pulsen wordt afgegeven waarvan de waarde per puls kan verschillen. Bovendien kan stress, bijvoorbeeld door een bloedafname de groeihormoonafgifte bevorderen. In plaats daarvan wordt een functietest uitgevoerd of het gehalte van IGF-1 in het bloed gemeten. Tijdens de functietest wordt een stof toegediend die de groeihormoonafgifte in gezonden kan stimuleren. Voorbeelden zijn de clonidinetest, Arginineinfusietest, GHRH-argininetest, of L-DOPAtest. Als de groeihormoonconcentratie gedurende deze test niet stijgt of onder de grens van 10 mU/L kan er sprake zijn van deficiëntie. Aangezien de testen vals negatief kunnen zijn zal een afwijkende test altijd bevestigd moeten worden met een 2e functietest.

Groeihormoon is zeer soort-specifiek. Dierlijk groeihormoon is niet geschikt voor humane therapie.

Tegenwoordig wordt groeihormoon geproduceerd via genetische modificatie. Hierdoor is de productie niet meer afhankelijk van de beschikbare hoeveelheid donoren, de productie is prion-vrij en veilig, en er is veel meer hormoon beschikbaar. Daardoor zijn er veel meer medische toepassingen mogelijk. Bij kinderen met een groeiachterstand wordt groeihormoon bijvoorbeeld soms toegediend als medicijn.
Dit moet via injecties gebeuren aangezien het hormoon anders niet opgenomen wordt in de bloedbaan. Groeihormoon is een groot eiwit, dat in het darmkanaal wordt afgebroken.

Vroeger werd het groeihormoon uit de hypofyse van overleden mensen gehaald. Hier is men echter mee gestopt toen er door besmetting van een batch met de ziekte van Creutzfeldt-Jakob een aantal ontvangers aan deze ziekte overleden. Om een zekere hoeveelheid groeihormoon te bereiden zijn de hypofysen nodig van grote aantallen overledenen. Dan is het niet uit te sluiten dat er zich onder deze overledenen iemand bevond die lijdende was aan een prionziekte.

Het is een feit dat mensen die aan hypopituïtarisme lijden, eveneens een groeihormoontekort hebben.
Wanneer het hormoon niet meer toegediend wordt na de groeifase, dan kan er epilepsie ontstaan (vanaf ongeveer 35 jaar). Wanneer het hormoon laat wordt toegediend (bv.vanaf 18 jaar) dan zal de groei-achterstand niet volledig kunnen weggewerkt worden (gezonde mensen groeien tot de leeftijd van 21 jaar).
Wanneer er in die periode te veel groeihormoon toegediend wordt, dan zullen de ledematen buiten verhouding zijn (de romp en de ruggengraat zullen niet méér groeien dan bij de juiste toediening) maar de ledematen: armen, handen, vingers, benen, voeten, tenen) groeien wel nog verder.
Wanneer het groeihormoon na de groeifase (terug) gegeven wordt, dan zal de epilepsie langzaam verdwijnen. Er is sprake dat een afbouw van de medicatie minimum 10 jaar duurt.

Menselijk groeihormoon wordt regelmatig over het internet in spamberichten aangeboden als wondermiddel om verouderingsprocessen tegen te gaan. Wetenschappelijk onderzoek wijst echter uit dat deze claim niet op feiten is gebaseerd.

Het groeihormoon (GH of HGH) werd vroeger intramusculair ingegeven. Dat gebeurde door een geneesheer of een verpleegkundige. In de beginperiode, vanaf 1972, toen het groeihormoon nog uit de hypofyse van overledenen gehaald werd, moest men 2 tot 3 inspuitingen per week krijgen. Dat was een kostbare zaak. In België was de prijs toen ongeveer 8.000 Bfr (200 euro) per inspuiting. Voor de meeste mensen met groeihormoontekort werd het hormoon betaald door het ministerie van Volksgezondheid of door de universiteit waar de behandeling plaatsvond.

Vanaf 1990 kon men het groeihormoon aanmaken via biotechnologische weg. In België werden testen uitgevoerd aan de universiteiten van Leuven en Gent vanaf 1995. Sinds 1998 wordt het groeihormoon subcutaan ingespoten. Dat gebeurt door de patiënt zelf. Het groeihormoon wordt in België terugbetaald door de ziekteverzekering (volledige terugbetaling wanneer de patiënt jonger is dan 21 jaar en gedeeltelijke terugbetaling bij andere patiënten). In België moeten wel attesten afgeleverd worden door de adviserende geneesheer van het ziekenfonds.



</doc>
<doc id="138491" url="https://nl.wikipedia.org/wiki?curid=138491" title="Diazepam">
Diazepam

Diazepam (ook bekend onder de merknamen Valium, Stesolid en Diazemuls) is een geneesmiddel behorend tot de groep van de benzodiazepinen. Het geneesmiddel was vooral populair in de jaren zeventig en tachtig. Het werd toen als "ongevaarlijk" kalmerings- en slaapmiddel voorgeschreven. Ook nu wordt het nog op vrij grote schaal gebruikt, hoewel men tegenwoordig terughoudender is met het voorschrijven van deze kalmerende en slaperig makende middelen en als het nodig is liever korter werkende vormen voorschrijft zoals temazepam of oxazepam, gedurende maximaal een week of twee.

Diazepam is toxicologisch ongevaarlijk vanwege de grote therapeutische breedte. Dit wil zeggen dat eenmalige grote overdoseringen niet levensbedreigend zijn, het gevaar van afhankelijkheid is echter groot.

Na inname wordt het snel in het bloed opgenomen. Net zoals de andere benzodiazepinen heeft de stof de volgende werkingen:


Diazepam wordt meestal verwerkt in tabletten van 2 mg, 5 mg en 10 mg die bestemd zijn voor oraal gebruik. Ook zijn tubes, zetpillen en rektiolen (vloeibaar) beschikbaar. De rektiolen moeten rectaal worden ingebracht en langzaam leeg worden geknepen. Een rektiool geeft minder bijwerkingen en een snellere werking. Men moet de vloeistof wel minimaal 15 min. binnen houden en moet het rektiool inbrengen op een tijdstip dat men normaal niet het toilet bezoekt. Ook zijn er vormen beschikbaar voor injectie in een spier (intramusculair) of in een bloedvat (intraveneus). Het werkt bij intraveneuze toediening sterk prikkelend op de vaatwand; ook intramusculaire toediening is pijnlijk.
Het wordt ook gebruikt voor het couperen en voorkómen van epileptische aanvallen en koortsstuipen. Voor acute hulp bij een epileptisch insult gebruikt men vaak 50 mg diazepam intraveneus (in de ader).

Deze hangen direct samen met de werking.
De belangrijkste bijwerkingen zijn: sufheid, spierverslapping en/of geheugenverlies. Deze effecten worden versterkt door het gebruik van alcohol. Men dient er rekening mee te houden dat dit middel de concentratie ongunstig beïnvloedt: voorzichtigheid bij autorijden, het bedienen van machines, en andere zaken waarbij men zich goed dient te concentreren, is geboden. Met name voor ouderen geldt dat zij beter een korter werkend middel zouden moeten gebruiken in verband met het hogere risico op verkeersongelukken. Het middel heeft een halveringstijd die tot meer dan 24 uur kan oplopen. Dit betekent dat het middel ook na een nacht slapen nog doorwerkt. Dagelijks gebruik, van vooral hoge doseringen diazepam, kan leiden tot een halfwaardetijd tot wel 100 uur. Dit noemt men ook wel een 'stapelwerking'. (de diazepam is nog niet uit het bloed en er is alweer een nieuwe (hoge) dosering ingenomen. Tolerantie (een hogere dosis nodig hebben voor hetzelfde effect) kan al na enkele weken ontstaan. Andere bijwerkingen (sommige zijn zeldzaam) zijn:


Pasgeboren baby's kunnen na de geboorte last krijgen van langdurig gebruik van benzodiazepinen door de moeder tijdens de zwangerschap in die zin, dat ze de effecten een paar dagen blijven vertonen (slap, slaperig, weinig krachtig zuigen) en daarna een poos onthoudingsverschijnselen kunnen krijgen. Over schadelijke effecten op langere termijn bestaan onvoldoende gegevens, hoewel tot dusver geen afwijkingen zijn aangetoond. Diazepam is tijdens gebruik ook aangetroffen in moedermelk, daarom wordt de voorkeur gegeven aan flesvoeding tijdens de behandeling.

Bij het abrupt stoppen met de behandeling kunnen er ontwenningsverschijnselen optreden omdat er afhankelijkheid is ontstaan. Ontwenning kan veilig geschieden door de dosering heel geleidelijk uit te sluipen, een paar milligram minder per week. Het is vaak moeilijk patiënten hiertoe te motiveren. Bij langdurig gebruik van vooral hoge doseringen is een langzamere afbouw aan te bevelen om langdurige ontwenningsverschijnselen te voorkomen, het zogenaamde "post-ontwenningssyndroom" Indien mogelijk, kan beweging (voornamelijk sport en fitness) opgebouwd worden, terwijl de diazepam afgebouwd wordt. Dit kan een gunstig effect hebben op de duur van de afbouw of de intensiteit van de ontwenningsverschijnselen. 

Diazepam wordt wel eens misbruikt als genotsmiddel. Voor een versterking van het effect worden de pillen niet ingeslikt (oraal ingenomen), maar verpulverd en opgesnoven met de neus. Het effect, maar ook de bijwerkingen zijn dan veel sterker. Met name geheugenverlies is vaak gesignaleerd. Ook wordt diazepam wel eens door mensen misbruikt om een andere verslaving in stand te houden. Bij bijvoorbeeld alcoholisten die steeds afkicken met behulp van diazepam, wetende nog diazepam in huis te hebben en daardoor gaan drinken. Ook kan het misbruikt worden om de negatieve effecten van oppeppende middelen zoals amfetamine, cocaïne of grote hoeveelheden energy drinks te dempen en daardoor meer van deze middelen te gebruiken dan men normaal zou doen. Misbruik komt ook voor bij de andere benzodiazepinen zoals: clorazepinezuur, oxazepam, temazepam en dergelijke. Diazepam is de benzodiazepine die het meest illegaal verhandeld wordt in verhouding tot andere benzodiazepinen. Ook is er diazepam uit veelal Aziatische landen in omloop die van inferieure kwaliteit kan zijn en zodoende mogelijk schadelijke stoffen kan bevatten.



</doc>
<doc id="138516" url="https://nl.wikipedia.org/wiki?curid=138516" title="Gehandicaptenzorg in België">
Gehandicaptenzorg in België

De gehandicaptenzorg in België is een overkoepelende term voor de ondersteuning voor personen met een handicap in België.

Na de federalisering van de overheid bestaan er op federaal (of nationaal) niveau volgende bevoegdheden:

De Federale overheid staat in voor de toekenning van de tegemoetkomingen (inkomensvervangende tegemoetkoming, integratietegemoetkoming en tegemoetkoming voor hulp aan bejaarden). De Directie-Generaal Personen met een handicap van de Federale Overheidsdienst Sociale Zekerheid onderzoekt de aanvragen en staat in voor de medische onderzoeken.

Andere mogelijkheden zijn het leefloon (via het OCMW), de inkomensgarantie voor ouderen (via de Rijksdienst voor Pensioenen), de Tegemoetkoming voor hulp van derden en de Tegemoetkoming voor chronisch zieken (via het ziekenfonds), maatregelen voor oorlogsslachtoffers, aanvullend loon bij opleiding, andere provinciale of gemeentelijke maatregelen en een vermindering op de inkomensbelasting.

De Directie-Generaal Personen met een handicap staat ook in voor de medische onderzoeken voor fiscale en sociale voordelen toegekend aan personen met een handicap. 

Wat betreft "fiscale voordelen" gaat het mogelijk om vermindering op de inkomensbelasting van natuurlijke personen, vermindering van onroerende voorheffing, vermindering van de registratierechten en successierechten, btw-vermindering bij aankoop en gebruik van auto, vrijstelling op invoerrechten en vrijstelling op de saneringsbijdrage/heffing voor afvalwater.

Wat betreft "sociale voordelen" gaat het mogelijk om sociaal tarief voor telefoon en gsm, sociaal tarief voor gas en elektriciteit, vermindering abonnementsgeld kabeldistributie, portvrijdom voor blinde personen, alarmfax voor doven, cardstop voor doven, teletekst, teletolk en voordelen met tot mobiliteit (openbaar vervoer, parkeerkaart), gezondheid (gezondheidszorgen) en wonen (sociale huisvesting). 

De Federale overheidsdienst Sociale Zekerheid wisselt voor de toekenning van de voordelen informatie uit met de betrokken diensten en instanties.

Een aantal regelingen die onder de noemer 'sociale zekerheid' vallen, behoren tot de bevoegdheid van de Federale overheid, zoals verhoogde kinderbijslag, gezondheidszorgen, prestaties voor revalidatie en scholing, speciaal solidariteitsfonds, werkloosheid en pensioenen.

Wat betreft de sociale verzekeringen, kunnen personen met een handicap terecht voor een ziekte - en invaliditeitsuitkering (via de Rijksdienst voor Ziekte en Invaliditeitsverzekering), bij het Fonds voor Beroepsziekten (voor een vergoeding voor arbeidsongeschikt door een beroepsziekte of arbeidsongeval), bij de Rijksdienst voor Arbeidsvoorziening voor een werkloosheidsuitkering, en bij de Rijksdienst voor Pensioenen voor een pensioen.

Wat betreft de verhoogde kinderbijslag, een laatste mogelijkheid, staat de Directie-generaal Personen met een handicap in voor de medische onderzoeken voor de bijkomende kinderbijslag voor kinderen met een handicap. Het kinderbijslagfonds of de instelling die gewoonlijk de kinderbijslag uitbetaalt is bevoegd om de verhoogde kinderbijslag toe te kennen. De Rijksdienst voor Kinderbijslag voor Werknemers is voor werknemers het overkoepelend overheidsorgaan.

Terwijl op gewestelijk niveau de arbeidsbemiddeling en beroepsopleiding wordt geregeld, staat de Federale overheid in voor de elementen bezoldiging, gewaarborgd minimum maandinkomen (GGMI) in de beschutte werkplaatsen, tewerkstelling in de federale administraties, cao's en maatregelen in de sociale zekerheid en loopbaanonderbreking.

De Federale overheid is bevoegd voor de verlengde minderjarigheid, onbekwaamverklaring, gerechtelijke raadsman, voorlopige bewindvoering, bescherming van de goederen van personen die onbekwaam zijn die te beheren, bescherming van de persoon van de geesteszieke, bescherming bij internering, burgerlijke aansprakelijkheid en schenkingen & testamenten.

Op Vlaams niveau bestaan op vlak van de doelgroep personen met een handicap de bevoegdheden zorg, tewerkstelling, cultuur en onderwijs. 

Daarnaast bestaan er op Vlaams niveau een aantal diensten, die onder meer de toegankelijkheid bevorderen en de beeldvorming & gelijke kansenbeleid verbeteren. 

Ook het gemeenschappelijk vervoer (De Lijn), huisvestingsmaatregelen, en vrijstelling van verkeersbelasting en van belasting op inverkeerstelling behoren tot de bevoegdheid van de Vlaamse overheid (meer bepaald het Vlaams Gewest).

Elke provincie heeft een eigen aanbod van premies en voordelen voor haar inwoners. Op provinciaal niveau kan men onder meer terecht voor tussenkomst in een aantal initiatieven zoals provinciebelasting, huisvesting, vervoer en verzorging, en advies voor aanpassing van de woning. Daarnaast zijn er ook projecten en voordelen die per provincie verschillen. 

Op provinciaal niveau ressorteert de bevoegdheid 'personen met een handicap' onder het gebied 'welzijn en zorg', met onder meer de Centrale Registratie van Zorgvragen, de kaderondersteuning en overlegplatformen.

Binnen de gemeente regelen OCMW en gemeentebestuur voordelen en initiatieven voor personen met een handicap. Het OCMW werkt volgens het individuele dossier op basis van de wetgeving van toepassing op de kansarmoede. Het gemeentebestuur werkt op basis van de gemeentewetgeving. Daarnaast bestaat er een hele sociale kaart aan diensten die personen met een handicap kunnen helpen met tal van zorg -, hulp - en dienstverleningsvragen zoals thuiszorgwinkel of zorgcentrum, lokaal dienstencentrum, algemeen welzijnswerk, ...

De zorginstellingen worden deels of volledig gesubsidieerd door het Vlaams Agentschap voor Personen met een Handicap, onder de bevoegdheid van het Ministerie van Welzijn. De zorginstellingen worden opgedeeld in ambulante, semi-residentiële en residentiële voorzieningen, naar wonen en dagbesteding.

Behalve de werkings - investeringssubsidies wordt er op Vlaams niveau ook beslist over erkenning -en financieringsnormen.

Sinds 1 april 2006 is de begeleiding voor personen met een handicap op vlak van tewerkstelling overgeheveld naar de VDAB, onder de bevoegdheid van het Ministerie van Tewerkstelling. De Beschutte Werkplaatsen vallen vanaf die datum onder de noemer 'sociale economie'.

Vanaf 2007 wordt de bevoegdheid voor de (aangepaste) vrijetijdsbesteding voor personen met een handicap overgeheveld naar het Ministerie van Cultuur. De 'vrijetijdsondersteunende zorg' (persoonlijke assistentie, tegemoetkoming in het materiaal, trajectbegeleiding op vlak van vrije tijd, aanbod voor personen met een zware zorgbehoefte) blijft de bevoegdheid van het 'Vlaams Fonds' (het Vlaams Agentschap voor Personen met een Handicap)

Het onderwijs voor personen met een handicap (buitengewoon onderwijs, geïntegreerd onderwijs, inclusief onderwijs of gewoon onderwijs) is de bevoegdheid van het Vlaams Ministerie van Onderwijs en Vorming.

"L'Agence wallonne pour l'intégration des Personnes Handicapées" (AWIPH), of het Waals Agentschap voor de integratie van gehandicapte personen, biedt ondersteuning voor de persoon met een handicap (en zijn familie), diensten die mensen met een handicap ondersteunen en werkgevers.

Op vlak van gehandicaptenzorg binnen het Brussels Gewest is "le Service bruxellois francophone des personnes handicapées" (SBFPH), of de Franstalige Brusselse dienst voor personen met een handicap, bevoegd, onder bevoegdheid van de Franse Gemeenschapscommissie van het Brussels Hoofdstedelijk Gewest.

De "Dienststelle für Personen mit Behinderung" (DPB) is bevoegd voor het gehandicaptenbeleid binnen de Duitstalige gemeenschap.


</doc>
<doc id="138599" url="https://nl.wikipedia.org/wiki?curid=138599" title="Vrouwenbesnijdenis">
Vrouwenbesnijdenis

Vrouwenbesnijdenis is het gedeeltelijk of volledig wegsnijden van de schaamlippen en/of de clitoris (clitoridectomie, samentrekking van "clitoris" en "ectomie" is het gedeeltelijk of volledig wegsnijden van de clitoris). Deze ingreep heet ook wel "vrouwelijke genitale verminking" (VGV) of naar het Engels "female genital mutilation" (FGM) of "female genital cutting" (FGC).

Een besnijdenis van een vrouw betreft vaak het operatief verwijderen van de clitoris. Ook het verwijderen van andere delen van de genitaliën wordt vaak besnijdenis genoemd. Dit is een operatie die in de meeste westerse landen wordt gezien als verminkend, misdadig en vrouwonwaardig. In sommige culturen is de besnijdenis van vrouwen geaccepteerd. Hierbij zijn een aantal vooronderstellingen namelijk dat besnijdenis ervoor zorgt dat vrouwen voor en tijdens het huwelijk rein zijn en men stelt dat de vulva door besnijdenis mooier en schoner is. Besnijdenis zou ook de vruchtbaarheid bevorderen, er wordt voorkomen dat de vrouw plezier beleeft aan seksualiteit en geslachtsgemeenschap en het houdt een duidelijke verandering van meisje naar vrouw in.

Het besnijden van vrouwen gebeurt vooral in bepaalde delen van Afrika (Egypte, de Soedan en de zuidelijke Sahel inclusief Somalië), Midden-Oosten (delen van Jemen en Oman) en Azië om culturele redenen.

Het gebeurt op jonge leeftijd, variërend van vlak na de geboorte tot vóór de puberteit. Een clitoridectomie kan op verschillende manieren plaatsvinden:

De praktijk van de genitale mutilatie, zoals de vrouwenbesnijdenis ook wordt genoemd (omwille van de extreme aard van die ingreep), is evenwel niet beperkt tot bepaalde ontwikkelingslanden. In Frankrijk zijn er reeds mededaders zwaar veroordeeld (wegens verminking). Deze praktijk lijkt moeilijk uitroeibaar.

Het gebruik van de term 'besnijdenis' is verwarrend vanwege de uiteenlopende aard van de ingreep in de bedoelde landen (die niet uitsluitend islamitisch zijn). Voor meisjes varieert het echter van een gehele tot gedeeltelijke verwijdering van volledige organen (clitoris en/of vulva), al dan niet gepaard met dichtnaaien. Al deze vormen komen neer op een ingreep en beperking van de lichaamsfuncties. Deze extreme ingrepen gebeuren volgens de meeste medische rapporten op zéér grote schaal, in Somalië bijvoorbeeld bij 80 à 90% van de betrokken meisjes. Dit gaat dikwijls gepaard met levenslange gezondheidscomplicaties.

In 2007 overleed een 12-jarig meisje in Egypte na een besnijdenis op de operatietafel. Hoewel besnijden van meisjes in Egypte sinds de jaren 50 bij wet verboden is, was het tot dit voorval mogelijk om 'in geval van ziekte' een meisje te laten besnijden in het ziekenhuis.

De oorsprong van vrouwenbesnijdenis is duister. De traditie stamt waarschijnlijk uit de Soedan ten tijde van het Faraonische Egypte. In het Oude Egypte zelf kwam vrouwenbesnijdenis zover bekend niet voor, daar dit verminking van de vrouwelijke identiteit inhoudt. Tegenwoordig wordt vrouwenbesnijdenis toegepast in islamitische, maar ook in christelijke en animistische bevolkingsgroepen in Oost-Afrika. In landen zoals Soedan en Jemen is het een wijdverspreid gebruik dat meisjes besneden worden. In de Hoorn van Afrika worden behalve de clitoris ook de schaamlippen geheel verwijderd. In delen van Somalië en Soedan wordt eveneens vaak de vulva dichtgenaaid op een kleine opening voor de menstruatie na.

Volgens de Duits-Koerdische organisatie Wadi komt vrouwenbesnijdenis in islamitische landen in Azië veel meer voor dan tot nu toe gedacht: zo zou de overgrote meerderheid (80-100%) van de vrouwen in Iraaks Koerdistan, mogelijk meer dan 80% van de vrouwen in Oman en 94% van de vrouwen in Maleisië op enigerlei wijze zijn besneden. Naar verluidt zou de Zuidoost-Aziatische variant weliswaar minder ingrijpend zijn dan in Afrika, maar volgens vrouwenorganisaties zouden ook daar zwaardere vormen voorkomen..

Tegenwoordig wordt voor meisjesbesnijdenis vaak de afkorting VGV, die staat voor vrouwelijke genitale verminking, gebruikt, omdat vrouwenbesnijdenis in alle westerse landen expliciet is verboden, strafbaar is als misdrijf en in de meeste westerse landen ook actief wordt vervolgd.
Vrees voor besnijdenis onder dwang bij dochters van islamitische ouders is in sommige landen (waaronder Canada) ook een voldoende grond voor toekenning van politiek asiel. In Nederland en België is vrouwenbesnijdenis in het wetboek expliciet strafbaar gesteld als verminking. De maximumstraf in Nederland is 12 jaar gevangenisstraf, daar kan nog een strafverzwaring bovenop komen indien de dader(s) familieleden zijn. In België bestaat een afzonderlijk artikel (art. 409) voor vrouwenbesnijdenis.

Ook hulp bij een besnijdenis en een besnijdenis laten uitvoeren in het buitenland zijn tegenwoordig in Nederland strafbaar. Kennis hebben van een VGV zonder dit te melden is eveneens strafbaar. Bij VGV hoeft geen aangifte gedaan te worden om een justitieel onderzoek te starten (al kan aangifte er wel toe leiden). Voor artsen geldt een verbod op het uitvoeren van VGV en ook hebben zij een (morele) meldplicht, die uitgaat boven hun zwijgrecht. Het plegen van een VGV levert een arts minimaal een berisping via het tuchtrecht op, maar kan ook een reden zijn voor gevangenisstraf.

Omdat de besnijdenis van vrouwen in Nederland en België bij wet verboden is, worden sommige Nederlandse meisjes met immigrantenachtergrond, afkomstig uit desbetreffende culturen, vaak tijdens de vakantie in het land van oorsprong besneden. In 2003 was dit in het nieuws omdat men ook déze praktijk in Nederland wilde aanpakken. In januari 2009 liet staatssecretaris Bussemaker weten deze praktijk aan te willen pakken naar Frans voorbeeld, door ouders uit risicogroepen een contract te laten ondertekenen en na de vakantie de meisjes op VGV te controleren.

In Nederland zet onder andere kenniscentrum Pharos zich in tegen vrouwen- en meisjesbesnijdenis, in opdracht van het Ministerie van Volksgezondheid. Pharos maakt onder meer gebruik van een fatwa tegen dit gebruik, uitgevaardigd door de hoogste Egyptische moslimgeestelijke, de grootmoefti prof. dr. Ali Gomaa. Ook in Iran is een fatwa uitgevaardigd tegen dit gebruik (dat daar overigens weinig voorkomt). Ook is Pharos een van de organisatoren van de Zero Tolerance Dag, die elk jaar op 6 februari plaatsvindt en tot doel heeft bij te dragen aan de volledige uitbanning van alle vormen van vrouwenbesnijdenis.

In de Koran komt het begrip vrouwenbesnijdenis niet voor. Vrouwenbesnijdenis wordt wel genoemd in enkele uitspraken die aan de profeet Mohammed worden toegeschreven. De Hadith die besnijdenis bij mannen voorschrijft, zegt dat besnijdenis een "eer" zou zijn voor vrouwen. De authenticiteit van deze Hadith wordt echter betwist. Vrouwenbesnijdenis wordt doorgaans op culturele gronden uitgevoerd, zoals in de Hoorn van Afrika, en veelal niet op religieuze.

Anderzijds werd het in Egypte tot voor enkele jaren zelfs terugbetaald omdat de burgerlijke overheid meende dat de islamitische religieuze autoriteiten (Al Azhar) hadden geoordeeld dat het een plicht was. Het laatste decennium namen echter steeds meer religieuze leiders er afstand van. Die evolutie startte in Eritrea. Tekenend is de positie van de islamitische theoloog Yusuf al-Qaradawi: eerst raadde hij het in een fatwa aan, maar vijf jaar later kwam hij daar expliciet op terug.

Op 22 november 2006 veroordeelden talrijke islamitische leiders uit de wereld op een conferentie in Caïro vrouwenbesnijdenis. Onder hen waren de hoogste twee Egyptische moslimgeestelijken, de sjeik al-Azhar, die gezien wordt als de belangrijkste leider in de soennitische wereld, en de grootmoefti van Jeruzalem, wiens fatwa's groot gewicht in de schaal leggen. De sjeik al-Azhar, Mohammed Sayyed Tantawi, zei op de conferentie dat in de islam besnijdenis alléén voor mannen is. De grootmoefti, Ali Gomaa, wees erop dat Mohammed zijn dochters niet liet besnijden. Er is echter geen bewijs voor die uitspraak. Moslims uit Europa, die van mening zijn dat vrouwenbesnijdenis de islam een slechte naam bezorgt, voerden druk uit om de uitspraak in een fatwa te vervatten.



</doc>
<doc id="138623" url="https://nl.wikipedia.org/wiki?curid=138623" title="Atrofie">
Atrofie

Atrofie, letterlijk 'zonder voeding', is een afname van weefsel- of orgaanmassa. Er zijn twee soorten atrofie: numerieke atrofie (afname van het aantal cellen) en eenvoudige atrofie (afname van de celfunctie).

Een voorbeeld van (eenvoudige) atrofie is het afplatten van de darmvlokken. De darmvlokken die normaal zorgen voor een vergroot oppervlak van de dunne darm "verdwijnen" langzaam.

Door deze atrofie verslechtert de opname van bouwstoffen uit het voedsel. Niet opgenomen bouwstoffen verlaten met de ontlasting het lichaam weer. Als gevolg hiervan kunnen klachten ontstaan als diarree, verstopping, groeistoornissen, humeurigheid en vermoeidheid. Ook kunnen tekorten ontstaan aan onder meer vitamines en ijzer.

Er wordt ook van atrofie gesproken bij afname van spierweefsel (spieratrofie) door tekort aan voedingsstoffen. De spierkracht neemt dan af. Ook als spieren niet gebruikt worden, bijvoorbeeld door langdurige inactiviteit, gaan ze atrofiëren, wat wil zeggen dat de spieren dunner worden en er krachtverlies optreedt.


</doc>
<doc id="138640" url="https://nl.wikipedia.org/wiki?curid=138640" title="Lood(II)acetaat">
Lood(II)acetaat

Lood(II)acetaat (ook loodsuiker of saccharum saturni genoemd) is een wateroplosbaar anorganisch loodzout. Lood(II)acetaat kan ontstaan als lood(II)oxide in aanraking komt met azijnzuur. Bij de Romeinen was het bekend dat wijn, die destijds aanzienlijke hoeveelheden azijnzuur kon bevatten omdat de alcohol deels was geoxideerd, in loden bekers minder zuur werd en dat het ontstane lood(II)acetaat zoet van smaak was. Het werd dan ook gebruikt om wijn zoeter te maken. Loodverbindingen zijn echter giftig en dus niet geschikt voor consumptie. Loodacetaat wordt ook wel duivelssuiker genoemd.

Filtreerpapier dat gedoopt is in een oplossing van lood(II)acetaat, loodacetaatpapier, wordt gebruikt als kwalitatieve test op de aanwezigheid van waterstofsulfide. Vochtig wit loodacetaatpapier zal bij aanwezigheid van sulfide zwart verkleuren.



</doc>
<doc id="138646" url="https://nl.wikipedia.org/wiki?curid=138646" title="Wurgseks">
Wurgseks

Wurgseks, officieel ook wel auto-erotische asfyxie (AEA) genoemd, is een uiterst riskante vorm van seks waarbij de eigen keel of die van de partner wordt dichtgeknepen.

In sommige gevallen speelt het uitoefenen van macht een rol, maar meestal gebeurt het dichtknijpen op verzoek van de partner. Door het wurgen ontstaat een zuurstofgebrek in de hersenen, hetgeen tot een toestand leidt die op een lichte trip lijkt.

Erotische wurging is reeds eeuwen oud. Het verschijnsel heeft waarschijnlijk zijn oorsprong in de observatie dat opgehangen mannen bij het sterven soms een (doods)erectie kregen (angellust) en zelfs leken te ejaculeren. Omdat men niet besefte dat dit niets met erotische opwinding te maken had maar enkel met druk op de ruggengraat en spierverslapping, begon men met verstikking te experimenteren en het zelfs aan te bevelen als medicijn tegen impotentie.

Bedrijven van wurgseks is levensgevaarlijk, zeker wanneer men dit doet zonder een betrouwbare, ter zake kundige en oplettende (speel)partner in dezelfde kamer. Het precieze aantal doden door wurgseks is onbekend; in de VS komen volgens een vaak genoemde schatting jaarlijks zo'n 250 tot 1000 personen door wurgseks om het leven.




</doc>
<doc id="138713" url="https://nl.wikipedia.org/wiki?curid=138713" title="Nachtmerrie">
Nachtmerrie

Een nachtmerrie is een droom met een bijzondere intensiteit en met een inhoud die als beangstigend wordt ervaren. Dit soort droom treedt gewoonlijk tijdens de remslaap op en kan van fysieke bewegingen vergezeld gaan.

Tot ongeveer de achttiende eeuw werden nachtmerries vaak als werk van demonen beschouwd. Die werden verondersteld op de borst te zitten van degene die een nachtmerrie had. Diverse vormen van magie en geestelijk bezit werden ook als oorzaken aangedragen.

In de negentiende eeuw werd met name in Europa verondersteld dat een verkeerd dieet verantwoordelijk kon zijn voor nachtmerries. Tegenwoordig wordt in het algemeen verondersteld dat er fysiologische oorzaken voor nachtmerries zijn, zoals hoge koorts. Tevens kunnen er psychologische redenen zijn, zoals een trauma of stress.

Het zo nu en dan optreden van een nachtmerrie is normaal, maar terugkomende nachtmerries kunnen mensen ertoe bewegen om psychiatrische hulp te zoeken.

De oorsprong van het woord nachtmerrie heeft te maken met het oude woord "mara", dat boze geest betekent. Mara is een ander woord voor alf of elf. In Duitsland wordt een nachtmerrie "Albtraum" genoemd. Er was ook een godin die Mara heette. 's Nachts kon ze zichzelf in een witte merrie met blauwe ogen en een rood koord om de hals veranderen. Op schilderijen is Mara soms ook te zien. Meestal wordt ze dan gevolgd door negen veulens of heeft ze negen hoofden, want negen was vroeger het getal van de duivel.

De nachtmerrie is een veelvoorkomend onderdeel in verhalen. Vaak heeft de nachtmerrie daarbij een voorspellend karakter en werkt spanningsverhogend.

In enkele verhalen heeft de nachtmerrie de dood als gevolg. In de Middeleeuwen probeerden de mensen de nachtmerrie te slim af te zijn. Dat deden ze door gerstkorrels (een soort graan) rond hun bed te strooien. De merrie had het dan veel te druk met het tellen van die korrels en lette nergens anders meer op. Zie ook het volksverhaal "Met de nachtmaar getrouwd".

De Franse striptekenaar Jacques Tardi tekende Het ware verhaal van de onbekende soldaat, een nachtmerrie-achtig stripverhaal over de laatste minuten van een stervende soldaat in de loopgraven.
Deze strip maakte hij, op het einde na, door te improviseren om hiermee het van de hak op de tak-karakter van de droom na te bootsen.

In het kinderboek "De GVR" van Ronald Dahl blaast de GVR een nachtmerrie naar binnen bij de koningin van Groot-Brittannië om haar te laten dromen dat de andere reuzen mensen eten. Zo laat hij de koningin weten dat dit ook in het echt gebeurt, zodat de reuzen worden uitgeschakeld.

Volgens een onderzoek van de British Cheese Board is het mogelijk gedeeltelijk een nachtmerrie te voorkomen. Dit kan door veel kaas te eten. In kaas zit het aminozuur tryptofaan dat kalmerend werkt. Gezien het gekleurde karakter van dit onderzoek, alsook de magere wetenschappelijke validiteit, kan deze wijsheid als broodje aap worden beschouwd.





</doc>
<doc id="138786" url="https://nl.wikipedia.org/wiki?curid=138786" title="Pinguecula">
Pinguecula

Een pinguecula is een iets verheven gelig plekje op het oogwit, meestal aan de neuskant op halve hoogte. Het bestaat uit een neerslag in het slijmvlies van eiwit en vet. Het bedreigt het zien niet en hoeft bijna nooit behandeld te worden. Behandeling om cosmetische redenen is af te raden omdat het zelden mooier wordt. Er wordt wel eens met vasoconstrictieve oogdruppels behandeld.



</doc>
<doc id="138789" url="https://nl.wikipedia.org/wiki?curid=138789" title="Pterygium">
Pterygium

Een pterygium of vleugelvlies is een driehoekig gevormd plooitje van het bindvlies over het oogwit dat over het hoornvlies heen gaat groeien, en ten dele ook in het hoornvlies; als het hierbij voor de pupil komt te liggen heeft dit gevolgen voor de gezichtsscherpte en moet het behandeld worden. 

Het komt frequent voor onder mensen die lange tijd in de tropen verblijven, omdat de vorming van pterygium wordt versterkt door UV-straling. Het is een aandoening die vaak terugkomt.



</doc>
<doc id="138798" url="https://nl.wikipedia.org/wiki?curid=138798" title="Cornea-erosie">
Cornea-erosie

Een cornea-erosie is een oppervlakkige verwonding van het hoornvlies, waarbij het bedekkende cornea-epitheel is beschadigd, en soms ook het onderliggende cornea-weefsel licht is beschadigd. 

Ze ontstaan in de praktijk meestal doordat men iets in het oog krijgt, een terugverend takje bij het snoeien of een onverhoeds priemend vingertje van een baby of zeer jong kind. Klachten: meestal matige tot flinke pijn, roodheid, gevoel of er iets in het oog zit bij knipperen, tranen, soms iets wazig zien.

Als de verwonding niet penetrerend is (pas op bij dingetjes in het oog onder het beitelen of hakken!) en er geen vuiltjes of stukjes vreemd materiaal in het oog zijn achtergebleven zal de genezing meestal vlot verlopen (1 tot enkele dagen). Het is verstandig een dergelijk letseltje ook als het op het eerste gezicht onschuldig of minimaal is door een arts te laten onderzoeken om ernstiger letsel uit te sluiten. Genezing verloopt het best onder een gesloten (dichtgeplakt) ooglid.

Van een recidiverende cornea-erosie (of: recidiverende erosie) is sprake wanneer het litteken van een herstelde cornea erosie wederom beschadigd raakt. Het volledig herstel van een cornea-erosie kan daarom best lang duren, tot wel een jaar.

Misdiagnose van een cornea-erosie is niet ongewoon, omdat de symptomen soms overeenkomen met de symptomen van andere oorzaken, bijvoorbeeld allergische reacties. De misdiagnose wordt in de hand gewerkt omdat veel huisartsen niet over de juiste apparatuur beschikken om de erosie goed te kunnen zien. Deze apparatuur is meestal wel beschikbaar bij oogspecialisten in ziekenhuizen.

De behandeling van cornea-erosie is over het algemeen vrij eenvoudig: de eerste paar dagen wordt een antibioticumzalf, bijvoorbeeld chlooramphenicol, in het oog toegediend en wordt het oog afgeplakt, bij voorkeur op zo'n manier dat de oogbol geïmmobiliseerd wordt, zodat de oogbol niet kan bewegen. Dit verhelpt de ergste symptomen en een goeddeels herstel, en door het geïmmobiliseerde oog heeft de patiënt minder pijn. Er blijft echter een litteken over, dat veel tijd, tot een jaar, nodig heeft om te herstellen. Indien de patiënt zelf te weinig oogvocht aanmaakt tijdens het slapen, kan deze daarom voor het slapen gaan een beetje wolvet (oculentum simplex) in het oog aanbrengen, zodat het oog 's nachts niet uitdroogt.


</doc>
<doc id="138830" url="https://nl.wikipedia.org/wiki?curid=138830" title="Syndroom van Ehlers-Danlos">
Syndroom van Ehlers-Danlos

Het syndroom van Ehlers-Danlos (EDS) of fibrodysplasia elastica generalisata congenita, is een erfelijke aandoening waarbij de bindweefsels ongewoon rekbaar en meegevend zijn. Er zijn ten minste 6 typen te onderscheiden, die verschillen in ernst en vorm van overerving. Er bestaan klachten van allerlei weefsels en organen waarin bindweefsel een belangrijke rol speelt, zoals de huid en de gewrichten. Alle vormen zijn of autosomaal dominant of autosomaal recessief; binnen een familie is altijd maar sprake van één type aandoening. Het syndroom is vernoemd naar de dermatologen Edvard Laurits Ehlers (1863-1937) en Henri-Alexandre Danlos (1844-1912).

Er zijn verschillende typen EDS te onderscheiden die allemaal hun eigen overheersende symptomen hebben.

Niet heel zeldzaam als alle vormen samen worden genomen: 1:5.000 tot 1:10.000.

Per type zijn er verschillen in de overheersende symptomen die symptomen staan ook vermeld bij de typen van EDS.


Verschillende afwijkingen in genen die coderen voor bindweefseleiwitten. Van sommige is de exacte locatie en de aard van het defect al bekend.

Het syndroom van Ehlers-Danlos is chronisch, vanwege de hypermobiliteit van hun gewrichten en de veel voorkomende evenwichtsstoornis zijn bij mensen met EDS vaak ondersteunende hulpmiddelen zoals een rolstoel en ortheses noodzakelijk, om te voorkomen dat gewrichten verschuiven of uit de kom schieten en daardoor de klachten verergeren.

autosomaal recessief (type VI, VIIC), autosomaal dominant (I, II, III, IV, VII A,B), x-gebonden (V).

Behalve bij een paar ernstige gevallen waarbij de hartkleppen schade kunnen oplopen, is de levensverwachting op zich meestal niet beperkt.



</doc>
<doc id="139028" url="https://nl.wikipedia.org/wiki?curid=139028" title="Silicose">
Silicose

Silicose is de oudste bekende beroepsziekte van de longen. In België werd ze eerst vanaf 1963 als beroepsziekte erkend. In Nederland was dat al eerder, namelijk in 1938. Erkenning van de ziekte was een harde strijd voor de vele lijders; als werkelijke diagnose duurde het nog tot in de jaren '50 voordat silicose echt werd erkend als verschillend van bijvoorbeeld bronchitis. 

Het is een vorm van stoflong (een longaandoening) die veroorzaakt wordt door het inademen van kiezelstof (silica, siliciumdioxide, kwarts). Dit is het hoofdbestanddeel van zand. Het komt bijgevolg voor bij mijnwerkers, steenhouwers, en werknemers in gieterijen en de keramische industrie.


Bij silicose kunnen ernstige complicaties ontstaan:

Er bestaat een verhoogde kans op chronische silicose bij rokers.

Er bestaat geen specifieke behandeling voor silicose. Het stopzetten van de blootstelling om verslechtering van het ziektebeeld te voorkomen helpt niet. Eens de ziekte zich manifesteert tast ze de longen verder aan en leidt ze uiteindelijk tot verstikking. De voortschrijding varieert hierbij van individu tot individu. 

Men dient antibiotica en ontstekingsremmers toe om de ontstekingen van de luchtwegen te behandelen, en zuurstof en bronchodilators (geneesmiddelen die de luchtwegen verwijden) om het ademhalen te vergemakkelijken.

Een combinatie van taurine en nicotinezuur (vitamine B3) kon in in-vitro-onderzoek met longcellen de vorming van littekenweefsel als gevolg van blootstelling aan siliciumdioxide afremmen door een downregulatie van Transforming Growth Factor (TGF-beta 1) expressie in de macrofagen. TGF-beta 1 is een polypeptide dat celgroei, celproliferatie, celdifferentiatie en apoptose reguleert. De onderzoekers concluderen dat taurine en niacine als veelbelovende therapeutische stoffen kunnen worden gebruikt en kunnen worden ingezet in de behandeling van silicose in een vroeg stadium


</doc>
<doc id="139037" url="https://nl.wikipedia.org/wiki?curid=139037" title="Syndroom van Klinefelter">
Syndroom van Klinefelter

Het syndroom van Klinefelter is een genetische aandoening bij de man waarbij hij in zijn cellen ten minste een X-chromosoom te veel heeft. Het syndroom komt in meer varianten voor, waarvan de eenvoudigste 47,XXY-karyotype heet, dat wil zeggen dat er 47 chromosomen per cel zijn (het normale aantal is 46) waarvan XXY de geslachtschromosomen zijn. Deze variant wordt daarom ook wel het XXY syndroom genoemd. De klinefeltervarianten 48,XXXY en 49,XXXXY met nog meer X-chromosomen te veel hebben vergelijkbare klinische beelden. Het beeld werd voor het eerst beschreven door Harry Klinefelter in 1942. Het komt voor bij 1 op de 660 mannen.

In 1942 publiceerden Harry Klinefelter, Fuller Albright en hun medewerkers in het ziekenhuis van Massachusetts een rapport over 9 mannen die gekenmerkt werden door borstvorming, weinig gelaats- en lichaamshaar, kleine testikels en een ontbrekende zaadcelvorming. In de jaren vijftig kon men het aantal chromosomen van de mens bepalen. Men ontdekte dat de mannen die Harry Klinefelter beschreef een afwijkend aantal X-chromosomen hadden en noemde deze vaststelling naar hem.

Chromosomen bestaan uit DNA en zijn de dragers van de genetische (erfelijke) eigenschappen. De chromosomen zijn in bepaalde stadia van de celcyclus zichtbaar te maken.
Mannen en vrouwen hebben gewoonlijk twee geslachtschromosomen. Vrouwen erven twee X-chromosomen, van elke ouder één. Mannen erven een X-chromosoom van hun moeder en een Y-chromosoom van hun vader. Bij het syndroom van Klinefelter krijgt de man een of meer X-chromosomen te veel. Iedereen kan een baby met het Syndroom van Klinefelter krijgen.

Waardoor het syndroom van Klinefelter wordt veroorzaakt weet men nog niet exact. Bij zoogdieren met meer dan een X-chromosoom worden alleen de genen op één ervan tot uitdrukking gebracht terwijl de andere worden geblokkeerd. Dit gebeurt zowel bij afwijkende mannen met XXY als bij normale vrouwen met XX chromosomen. Maar een klein aantal genen met corresponderende genen op het Y-chromosoom wordt niet geblokkeerd en deze leiden mogelijk tot het syndroom van Klinefelter.
Het doorgeven van maar één X-chromosoom kan op twee manieren misgaan:

Het extra X-chromosoom is in ongeveer 50 procent van de gevallen afkomstig van de vader. De kans op klinefelter neemt iets toe als vader of moeder 'oud' zijn.

Het extra X-chromosoom bij de mozaïekvariant is altijd maternaal. Er vindt namelijk een normale bevruchting plaats: het X-chromosoom is afkomstig van de moeder, het Y-chromosoom van de vader. Na de bevruchting gaat een X-chromosoom in een cel in de fout waardoor er een dubbel X-chromosoom ontstaat.

Soms al bij vruchtwaterpunctie in de zwangerschap; soms echter ook pas bij uitblijven van tekenen van puberteit, bij onderzoek naar gynaecomastie of bij vruchtbaarheidsonderzoek in verband met niet-vervulde kinderwens of het uitblijven van een zwangerschap. De diagnose kan worden gesteld door karyotypering. Ook komen veel mannen met het XXY-karyotype erachter bij toeval, zoals wanneer iemand zaaddonor wil worden of bij medische problemen in de lies.

Mannen die dit beeld vertonen, zijn vaak langer dan gemiddeld en hebben disproportioneel lange armen en benen. Ze hebben vaak kleine testikels (10 ml) hoewel dit niet altijd het geval hoeft te zijn. Klinefelter-mannen zijn onvruchtbaar. Uitzondering hiervan zijn mannen met de mozaïekvariant van het syndroom van Klinefelter, zij hebben dan naast XXY-cellen ook nog XY-cellen. Vaak hebben ze een laag testosterongehalte. Ongeveer een derde van deze mannen heeft gynaecomastie (borstvorming) en een hoger risico op borstkanker. Ook is er sprake van verminderde haargroei en spiermassa en een predispositie voor leermoeilijkheden en verminderde verbale ontwikkeling. Ze zijn meestal niet geretardeerd, het IQ is gerelateerd aan het aantal extra X-chromosomen: hoe meer chromosomen hoe lager gemiddeld het IQ uitvalt. De XXY hebben een normale intelligentie. Bij nog meer X-chromosomen neemt het IQ af. Een probleem bij deze mannen is ook dat ze zich moeilijker kunnen concentreren en vaak last hebben van dyslexie en andere taalstoornissen, waardoor ze minder intelligent lijken. De levensverwachting is in principe normaal. De meerderheid van mensen met XXY identificeert zich als mannelijk; het deel dat zich als vrouwelijk of interseksueel identificeert is echter groter dan onder de XY-mannen. Er wordt geopperd om de diagnose Klinefelter te beperken tot mensen met XXY die zich tevens als mannelijk identificeren. De diagnose wordt vaak niet gesteld, omdat het syndroom relatief onbekend is. 
Voorts komt een aantal ziekten/aandoeningen bij deze mensen vaker voor:

Er bestaat geen therapie voor het syndroom van Klinefelter. Men kan met behulp van testosteron wel het leven veraangenamen en vele late gevolgen verminderen, met name de botontkalking. Testosteron zorgt voor meer libido, voor een betere spieropbouw en is ook, indirect, noodzakelijk voor de opbouw van de botten: Het wordt door het enzym aromatase omgezet in oestradiol, zonder welke men osteoporose zou krijgen. Testosteron zorgt ook voor meer beharing op het lichaam (en minder beharing op het hoofd; mannelijke kaalheid). Storende borstvorming (bij 10-33% van de patiënten) kan door middel van plastische chirurgie worden gecorrigeerd.
Testosteron kan in de vorm van een intramusculaire depot-injectie elke drie weken (Sustanon®) of elke 3 maanden (Nebido®), dagelijks in de vorm van tabletten (Andriol®) of ook dagelijks in de vorm van een gel toegediend worden. Vroeger had men ook pleisters die men op het scrotum moest plakken. Inmiddels zijn deze pleisters van de markt gehaald omdat deze te veel huidirritatie gaven. De nieuwste trend van hormoonbehandeling met testosteron vindt plaats met gels. De meest bekende gels zijn: Tostran®, Androgel® en Testim®.

Over het algemeen houdt het betreffende ziekenhuis zich alleen bezig met de lichamelijke kant. Voor psychische klachten waar mannen met Syndroom van Klinefelter mee rond lopen wordt men verwezen naar psychiater of psycholoog.

Hoewel er afhankelijk van de toedieningsvorm (injecties, gel of tabletten) nog specifieke bijwerkingen van medicatie kunnen optreden, is over het algemeen een aantal bijwerkingen kenmerkende bij het toedienen van testosteron door middel van medicatie. Al is het belangrijk te melden dat niet altijd elke bijwerking bij iedereen optreedt.


Een onvruchtbare man met het syndroom van Klinefelter vormt het uitgangspunt van het boek "De passievrucht" van Karel Glastra van Loon (en de film naar dit boek). "XXY" is een Argentijnse dramafilm uit 2007 over een interseksuele puber, doch niet zozeer het syndroom van Klinefelter.

Er zijn twee Nederlandse boeken verkrijgbaar:



</doc>
<doc id="139096" url="https://nl.wikipedia.org/wiki?curid=139096" title="Acne">
Acne

Acne (spreek uit als: "aknee") is een verzamelnaam van enige, onderling verschillende huidaandoeningen, die alle te herkennen zijn aan het optreden van puistjes.

Acne vulgaris of jeugdpuistjes komt het meest voor op de schouders, armen, nek en gezicht en berust op een overmatige productie van talg, waardoor mee-eters ontstaan. In deze verstopte en uitgezette talgkliertjes bevindt zich de bacterie "Propionibacterium acnes" die prikkelende stoffen produceert en ontstekingsverschijnselen oproept. Rode knobbeltjes verschijnen, die na infectie met "Staphylococcus aureus" ook etterige puisten en abcessen op gezicht en vooral op de rug kunnen vormen. Acne begint ongeveer bij het intreden van de puberteit. Mannen hebben, als ze acne hebben, dit vaak veel heftiger dan vrouwen. De overmatige talgproductie wordt namelijk gestimuleerd door de mannelijke hormonen (androgenen).

Meisjes kunnen al rond hun achtste jaar last van puistjes krijgen, jongens meestal pas rond hun veertiende. Hormonen en erfelijke aanleg kunnen een rol spelen.
Puistjes zijn meestal het ergst tussen je zestiende en negentiende jaar. Daarna ben je er meestal van af. Dat geldt niet voor iedereen: sommige mensen kunnen tot na hun dertigste nog last van 'jeugdpuistjes' hebben.. Mensen die erg aan acne hebben geleden, dragen daar overigens wel vaak levenslang de littekens van mee, in de vorm van putjes en huidonregelmatigheden.

Acne is ongevaarlijk maar vooral ontsierend. Voor de patiënt kan dit een grote psychische belasting betekenen.

Acne is te behandelen en soms te voorkomen. De huisarts kan vaak al veel doen en zal zo nodig ook naar een dermatoloog, huidtherapeut of schoonheidsspecialist(e) verwijzen.

De grondoorzaak van acne is hormonaal. Ook genetische aanleg lijkt een rol te spelen. Mensen met acne hebben veelal een vette/glimmende huid. Hogere talgproductie zorgt voor een opstopping in de talgklieren waardoor er gemakkelijk ontstekingen ontstaan, vooral als het weefsel wordt beschadigd door uitknijpen.

De volgende punten zijn wellicht behulpzaam:

Bij middelmatige of zware acne kan het nodig zijn om je door een huidarts (dermatoloog) te laten behandelen. Deze zal, naar gelang van de ernst van de aandoening, voorstellen verschillende therapieën of geneesmiddelen te gebruiken. In Nederland zal men zich hiervoor moeten laten doorverwijzen door een huisarts.



Alle behandelingen dienen consequent en langdurig te worden uitgevoerd. Succes kan vaak 1 à 2 maanden op zich laten wachten. Een veelgehoorde klacht is dat de acne bij de behandeling eerst erger lijkt te worden.

Als middelmatige tot ernstige acne lange tijd onbehandeld blijft, ontstaan er veelal ontsierende littekens. Het is dus belangrijk om niet te lang te wachten met het zoeken van specialistische hulp. Deze littekens worden veelal met een peeling, (micro)dermabrasie of (gefractioneerde) laserablatie behandeld.



</doc>
<doc id="139194" url="https://nl.wikipedia.org/wiki?curid=139194" title="Vin">
Vin

Een vin is een plat bewegelijk lichaamsdeel dat voorkomt bij vissen en dient voor de verplaatsing en stabilisatie. Ook de mariene zoogdieren als walvissen, dolfijnen, en zeehonden hebben vinnen. Dit zijn stevige leerachtige huidflappen waar afhankelijk van de soort en positie ook nog botstructuren in zitten.

Beenvissen, die hun naam te danken hebben aan de verbeende vinstralen, hebben erg bruikbare anatomische structuren zoals uitstulpbare kaken en inklapbare dunne en soepele vinnen die door de vinstralen toch voldoende stevigheid hebben. Beenvissen hebben twee stel gepaarde vinnen, de borstvinnen en de buikvinnen.

De borstvinnen zijn met spieren verbonden met de schoudergordel en zijn daardoor erg bewegelijk. Ze dienen ervoor om de positie van het lichaam te veranderen. Vissen als de braam ("Brama brama")en de koningsvis ("Lampris guttatus") zijn gedwongen deze vin ook voor de voortbeweging te gebruiken omdat de kop zwaarder is dan de rest van het lichaam. Ook trekkervissen en koffervissen maken van deze vinnen gebruik voor de voortbeweging vanwege het starre lichaam. De 'gewone' vissen als de karper maken vaak flappende bewegingen met de borstvinnen om het lichaam te besturen tijdens het zoeken naar voedsel. De borstvinnen van vliegende vissen zijn enorm vergroot en worden als starre vleugels gebruikt bij lange zweefvluchten, bij sommige geslachten zijn ook de buikvinnen vergroot.

De buikvinnen zijn lager geplaatst en door middel van spieren verbonden met de bekkengordel. Ze zijn over het algemeen wat minder bewegelijk dan de borstvinnen.
Bodemvissen als de kwabaal en de rode poon gebruiken de buikvinnen om over de bodem te lopen. Bij de stekelbaars bestaan de buikvinnen en de eerste rugvin alleen nog als dikke verharde stralen. Bij veel grondels en andere bodemvissen uit stromend water zijn de buikvinnen gemodificeerd tot een zuignap.

De andere vinnen voorzien van vinstralen zijn de staartvin, de aarsvin en de rugvinnen. Zalmachtigen en sommige meervallen hebben ook nog een verdikte vin zonder stralen op de rug; de vetvin.

De staartvin of caudale dient vooral voor de voortstuwing. Naargelang de vorm van de staartvin zijn er verschillende types te onderscheiden

Op de rug kunnen zich meerdere rugvinnen bevinden, vaak is de voorste rugvin voorzien van harde vinstralen. De rugvinnen worden vaak ingeklapt, of uitgeklapt naargelang de stemming van de vis. Het inklappen van vinnen is vaak ook een teken van stress.
Sommige vinstralen zijn sterk verbeend en puntig, dit zijn de harde vinstralen. De zachte vinstralen zijn vertakt. De vinstralen van de rugvin zijn bij de vissen van het geslacht Lophius nog verder gemodificeerd en worden gebruikt als hengelorgaan dat prooien naar de bek lokt. Bij de remora is de hele vin gemodificeerd als een zuignap.

De vinnen die voorzien zijn van vinstralen kunnen per vinstraal worden bestuurd, de vinstraal is via de scharnierende vinstraaldrager met een bot in het lichaam verbonden en kan met spieren bestuurd. De snoek beweegt vaak alleen de achterste vinstralen van zijn rugvin en een paar vinstralen van de borstvinnen om heel langzaam zijn positie in het water aan te passen, of om een prooi te besluipen.

Bij de typische beenvis dient de staartvin voor de aandrijving. De beweging van de wervelkolom wordt overgedragen naar het grote oppervlak van de staartvin. Ook de huid van de vis is waarschijnlijk cruciaal in het overdragen van de beweging van de lichaamsspier naar de staartvin. Hoe sneller de vis, hoe smaller en hoger de staartvin wordt. De staartwortel van snelle vissen als makreel en tonijn is verdikt en voorzien van kleine vinnetjes, die waarschijnlijk dienen om turbulentie te beperken. Deze vissen slaan de staart met een zeer hoge frequentie en de rest van het lichaam beweegt maar weinig. Vaak is er zelfs een uitsparing om de borstvin in te kunnen leggen om de stroomlijn te optimaliseren.

Bij gewone vissen als de karper speelt ook de golvende beweging van het lichaam en de daaraan verbonden rug- en aarsvin een rol bij de voortbeweging. Bij vissen als de paling is dit de enige vorm van voortstuwing. Bij lage snelheden is deze beweging niet zo inefficiënt getuige de enorme afstanden die de paling zonder voedsel af kan leggen om zijn paaigebied te bereiken.

Als determinatiekenmerk zijn vinnen heel geschikt. Belangrijk zijn de grootte en vorm van de vin, het aantal vinstralen en de relatieve positie. Zo kan bijvoorbeeld de blankvoorn van de rietvoorn worden onderscheiden doordat de rugvin bij de rietvoorn bijna helemaal achter de buikvin staat. De kroeskarper en de giebel kunnen worden onderscheiden door de bolle rugvin van de kroeskarper.


Vinnen van haaien bestaan uit een kraakbeenkern met een stevige huid. Ze zijn erg stijf en de kraakbeenkern wordt door kraakbeenkolommen in het lichaam ondersteund.
Het kraakbeen van de vinnen is erg gewild voor de productie van haaienvinnensoep. Dit kraakbeen zorgt voor een bijzondere textuur van de soep. Ook bij haaien zijn de borst en buikvinnen mobiel. Bij mannelijke haaien zijn de buikvinnen gemodificeerd tot geslachtsorgaan. De staartvin is heterocercaal. Dat houdt in dat de wervelkolom doorloopt in het bovenste gedeelte van de staartvin. De bekende grote starre driehoekige rugvin fungeert als kiel om draaiingen van het lichaam om de lengteas af te remmen.

Vin-achtige lichaamsdelen komen ook voor bij sommige hagedissen zoals basilisken, en ook sommige dinosauriërs hadden dit soort uitsteeksels. Ze worden echter niet beschouwd als een vin omdat ze zijn ontstaan uit een rugkam.

De dolfijnachtige Ichthyosauriërs hadden natuurlijk wel functionerende vinnen. Deze vinnen hadden ook een kenmerkende unieke structuur. De handbotjes splitsten zich steeds meer totdat een maiskolfachtige structuur ontstond overdekt met huid. Ook de achterpoten ontwikkelden zich tot vinnen. De staartvin was heterocercaal, maar de ruggengraat boog bij deze dieren naar beneden af. De rugvin was niet voorzien van benige elementen en kan bij de meeste fossielen niet worden waargenomen.


Naast de biologie heeft vin ook een betekenis in de mechanica, meestal verbonden met aerodynamica; vinnen komen voor in de scheepvaart, luchtvaart en ook de driehoekige uitsteeksels op een raket worden vinnen genoemd. Hier heeft de vin slechts een functie als stabilisator.


</doc>
<doc id="139199" url="https://nl.wikipedia.org/wiki?curid=139199" title="Hoorn (anatomie)">
Hoorn (anatomie)

Een hoorn is een onvertakt, hard, onbeweeglijk en puntig uitsteeksel aan of nabij de kop van een dier. Een vertakt uitsteeksel hiervan wordt gewei genoemd. Hoorns in deze zin zijn het meest bekend bij zoogdieren en insecten, maar komen ook voor bij reptielen zoals kameleons en bij vissen.

De hoorn van een dier bestaat uit hard bindweefsel. Dit kan bestaan uit diverse materialen die te verdelen zijn in drie belangrijke groepen:

De hoorn van de neushoorn bestaat bijna geheel uit keratine; zie het betreffende artikel voor de unieke opbouw van diens hoorn. Ook bijzonder is het gewei van hertachtigen dat tijdens de jaarlijkse hergroei bedekt is met huid. Andere zoogdieren hebben hoorns met een kern van botweefsel en een buitenkant van hoornmateriaal; zij worden daarom holhoornigen genoemd. De hoorn als muziekinstrument werd vroeger van hun hoorns gemaakt.

Hoorns zijn meestal bedoeld ter verdediging en ook wel als pronkmiddel, met name tijdens de balts, als er om een vrouwtje geconcurreerd moet worden. 

Bij veel hertachtigen voorkomen de geweien een daadwerkelijk gevecht doordat de rivalen aan de hoofdtooi elkaars conditie kunnen aflezen. Er zijn maar weinig zoogdieren waarbij de vrouwelijke exemplaren hoorns hebben en bij de uitzonderingen zijn die van de man minstens even groot, maar meestal groter. 

Bij insecten, met name kevers zoals de vliegende herten zijn mandibels uitgegroeid tot geweiachtige aanhangsels die kunnen dienen om elkaar letterlijk om te duwen; een kever die op zijn rug ligt is weerloos.

Hoorns dienen niet te worden verward met slagtanden. 

De hoorn heeft uiteenlopende connotaties. De hoorn van de duivel en daarvan afgeleid die van de bedrogen echtgenoot die 'met hoorntjes loopt' zijn vooral lelijk of lachwekkend, al zit er ook een element van gevaar in. De gedachte aan gevaar is iets wat bijna alle hoorns oproepen en veel hoorns dienen ook daadwerkelijk als wapens. Dit roept ontzag en daarmee bewondering op, en gedachten aan gezondheid, macht en viriliteit. Om die redenen werden eenhoorn, neushoorn, narwal en hertachtigen bejaagd en doen verzinsels de ronde over de geneeskrachtige werking van hun hoorns. 


</doc>
<doc id="139375" url="https://nl.wikipedia.org/wiki?curid=139375" title="Endocrien systeem">
Endocrien systeem

Het endocrien systeem of hormoonstelsel bestaat uit een aantal klieren die hormonen afscheiden in het lichaam. De afscheidingsproducten van deze klieren worden opgenomen door het bloed of weefselvloeistof.

De klieren zijn in twee groepen te onderscheiden.


Deze klieren scheiden de hormonen zowel af binnen het lichaam (endocrien) als buiten het lichaam (exocrien)

De klieren die hormonen afgeven uit de hypofyse en hypothalamus, worden gestuurd door het neuro-endocrien systeem.



</doc>
<doc id="139389" url="https://nl.wikipedia.org/wiki?curid=139389" title="Gonade">
Gonade

De gonaden zijn bij dieren de organen die de geslachtscellen vormen. Ze staan ook bekend als de "geslachtsklieren". Bij mannelijke dieren zijn dit de testes of zaadballen en bij de vrouwelijke dieren de eierstokken.

De geslachtsklieren scheiden hun afscheidingsproducten zowel intern als extern af. Ze behoren hiermee zowel tot het endocriene als het exocriene systeem. Bij de gonaden gaat het om geslachtshormonen (endocrien) en geslachtscellen (exocrien).

Enkele kenmerken bij aandoeningen aan de geslachtsklieren bij de mens:



</doc>
<doc id="139398" url="https://nl.wikipedia.org/wiki?curid=139398" title="Exocrien systeem">
Exocrien systeem

Het exocrien systeem bestaat uit exocriene klieren, of afvoerklieren, die zorgen voor de excretie of uitscheiding. Het systeem werkt tegengesteld aan het endocrien systeem dat hormonen afscheidt aan het organisme zelf, aan bloed en weefselvloeistof.

Sommige exocriene klieren geven hun stoffen af in het spijsverteringskanaal:

Andere exocriene klieren geven hun stoffen min of meer rechtstreeks in de buitenwereld af:


</doc>
<doc id="139407" url="https://nl.wikipedia.org/wiki?curid=139407" title="Konrad Lorenz">
Konrad Lorenz

Konrad Zacharias Lorenz (Wenen, 7 november 1903 – aldaar, 27 februari 1989) was een Oostenrijkse zoöloog en ornitholoog. Hij wordt vaak gezien als de grondlegger van de ethologie hoewel hij strikt genomen alleen hielp bij de ontwikkeling van een aanpak die begonnen werd door onder andere zijn leraar Oskar Heinroth. Konrad bestudeerde instinctief gedrag bij dieren. In 1973 ontving Lorenz samen met Karl von Frisch en Niko Tinbergen de Nobelprijs voor de Fysiologie of Geneeskunde.

Lorenz werd geboren in Wenen als jongste van de twee zonen van de arts Adolf Lorenz (1854-1946) en zijn echtgenote en assistente Emma Lecher (1862-1936). In Wenen bezocht hij de Volksschule en het Schottengymnasium. Zijn interesse in de biologie ontstond toen hij op tienjarige leeftijd las over Charles Darwins evolutionaire theorie. In 1922 studeerde hij twee semesters aan de Columbia-universiteit in New York, maar keerde terug naar Oostenrijk waar hij zijn studie geneeskunde voortzette aan de Universiteit van Wenen. In 1928 studeerde hij af en promoveert tot Doctor in de medicijnen. Zijn interesse in diergedrag leidde ertoe dat hij zoölogie ging studeren aan de Weense universiteit, en in 1933 promoveert hij voor de tweede maal en mag zich dan ook Doctor in de zoölogie noemen. 

In 1936 bezocht hij op uitnodiging van C.J. van der Klaauw Leiden voor een klein symposium over instinctief gedrag bij dieren. Daar ontmoette hij Jan Tinbergen met wie hij een levenslange vriendschap zou onderhouden. Vanaf 1937 onderricht Lorenz zoölogie aan de Weense universiteit

In 1940 werd hij hoogleraar psychologie aan de Immanuel Kant-universi­teit in Koningsbergen (Oost Pruisen), maar een jaar later beantwoordde hij een oproep om als geneesheer te dienen in het Duitse leger. In 1944 werd hij krijgsgevangen genomen door de Russen en naar een gevangenkamp gestuurd. Het duurde tot 1948 voordat hij door het Rode Leger werd vrijgelaten. Hij keerde terug naar Wenen alwaar hij in 1949, met hulp van de Oostenrijkse Academie voor Wetenschappen, in Altenberg een ethologisch instituut mag oprichten. 

Lorenz kwam in 1973 negatief in opspraak wegens de publicatie van het boek ""Die acht Todsünden der zivilisierten Menschheit"", waarin hij ideeën uitte die in een lijn staan met de nazi-ideologie en waarover hij in de jaren veertig als lid van de NSDAP ook al had gepubliceerd. Aan het einde van zijn leven nam Lorenz een steeds rigoureuzer standpunt in met betrekking tot vraagstukken betreffende de invloed van de mens op het milieu. Lorenz overleed op 7 februari 1989 in Altenberg aan nierfalen.

Een voorbeeld van door hem bestudeerd gedrag is het volgende. Jonge ganzen die net uit het ei komen volgen automatisch hun moeder. Het blijkt dat jonge ganzen een kritische periode hebben, waarin zij het eerste wat zich op bepaalde manier beweegt als hun moeder gaan zien en achternalopen. (De maximale gevoeligheid werd vastgesteld tussen het dertiende en het zestiende uur na het verlaten van het ei. Nadien neemt deze gevoeligheid af en tegen het tweeëndertigste uur is deze nagenoeg volledig verdwenen).

Lorenz liet jonge ganzen denken dat hijzelf hun moeder was. Een bekende foto laat Lorenz zien die gevolgd wordt door een groepje jonge ganzen. Latere experimenten van Lorenz hebben laten zien dat jonge ganzen bereid zijn alles wat beweegt als ze uit hun ei komen als moeder te zien; een kussentje aan een touw bleek ook te werken.

Zodoende bewees Lorenz dat wat voorgeprogrammeerd zit in het genetisch materiaal van het dier niet zozeer één of andere voorstelling van het moederdier is, maar een hechtingsmechanisme dat door een inwendige klok in actie wordt gesteld. Dit hechtingsmechanisme zien we bij heel wat diersoorten. Zo kan een hond die voor zijn vierde maand niet in contact met mensen komt niet meer gedomesticeerd worden. Bij honden is deze kritieke periode vastgesteld tussen de tweede en de dertiende week na de geboorte.

Bij het grote publiek werd Konrad het bekendst door zijn boek ""Er redete mit dem Vieh, den Vögeln und den Fischen"", door Hans Warren vertaald als "Ik sprak met viervoeters, vogels en vissen". Hoewel een flink aantal hierin gedane beweringen inmiddels door nader onderzoek en voortschrijdend inzicht ontkracht zijn, is het nog steeds zeer leesbaar.



</doc>
<doc id="139419" url="https://nl.wikipedia.org/wiki?curid=139419" title="Geslachtshormoon">
Geslachtshormoon

Geslachtshormonen zijn de hormonen die afgegeven worden door de gonaden of geslachtsklieren. De bijnieren produceren als bijproduct ook vrouwelijke en mannelijke geslachtshormonen.


De verschillende mate waarin deze hormonen geproduceerd worden, leidt ertoe dat de meeste vrouwen menstrueren en borsten hebben en de meeste mannen een lagere stem en meer lichaamsbeharing hebben.

De productie van geslachtshormonen wordt gereguleerd door:


</doc>
<doc id="139553" url="https://nl.wikipedia.org/wiki?curid=139553" title="Voorste oogkamer">
Voorste oogkamer

De voorste oogkamer of camera anterior bulbi oculi is de ruimte in het oog die zich bevindt tussen het hoornvlies ("cornea") en het regenboogvlies (iris). Door de extra kromming van het hoornvlies en het grote verschil in brekingsindex van het vocht in de voorste oogkamer en de lucht, vormt de voorste oogkamer een sterke lens, met een sterkte van ca. 43 dioptrie. De eigenlijke ooglens, die zich achter de iris bevindt, met ongeaccommodeerd een sterkte van ca. 15 dioptrie, vult deze sterkte aan tot een totale sterkte van het oog van ca. 58 dioptrie.


</doc>
<doc id="139560" url="https://nl.wikipedia.org/wiki?curid=139560" title="Hemangioom">
Hemangioom

Hemangiomen zijn goedaardige woekeringen van bloedvaten (Goedaardige tumor). Ze kunnen in alle organen voorkomen. In de huid liggende hemangiomen zijn meestal erg zichtbaar als paarse of rode vlekken of bobbels. Een hemangioom kan arteriële, veneuze en/of capillaire elementen bevatten (uit resp. slagaders, aders en haarvaten bestaan). Als de woekering vooral bestaat uit steuncellen van de vaatwand (zogenaamde glomuscellen), wordt de woekering een "glomangioom" (glomustumor) genoemd. Ook lymfevaten kunnen angiomen vormen: "lymfangiomen".

In het verleden werden verschillende termen op een verwarrende wijze door elkaar gebruikt.
Tegenwoordig wordt gepropageerd de term "hemangioom" te reserveren voor verworven bloedvatwoekeringen. Afwijkingen als wijnvlek of arterioveneuze-fistels zijn al bij de geboorte aanwezig en worden gegroepeerd als "vaatmalformaties" (aanlegstoornissen). Verworven afwijkingen waarbij in aanleg normale bloedvaten dikker worden dan normaal (zoals spataderen en aneurysmata) worden geen hemangiomen genoemd, omdat het verwijding van normale vaten betreft, zonder dat het aantal vaten toeneemt.

Er bestaan vele verschillende soorten hemangiomen, zowel wat betreft de locatie, als het type, als de oorzaak. De meeste zijn onschadelijk, maar soms kunnen bloedingen optreden, of zelfs beschadigingen van bloedcellen door turbulente stroming in het hemangioom. Veel hemangiomen zijn erg ontsierend en veroorzaken psychisch leed. Behandeling is soms wel, soms niet nodig of mogelijk. Operaties zijn vaak moeilijk door het grote bloedverlies.

Zie voor de specifieke typen hemangioom:

Zie voor specifieke vaatmalformaties:



</doc>
<doc id="139628" url="https://nl.wikipedia.org/wiki?curid=139628" title="Sjamanisme">
Sjamanisme

Sjamanisme is het manipuleren van bovennatuurlijke machten door een sjamaan die contact kan maken met geesten en de geestenwereld, veelal om op die manier door geesten veroorzaakte ziektes te genezen. Het komt en kwam voor in diverse culturen en traditionele geloven verspreid over de hele wereld, met elk hun rituelen en praktijken.

De term sjamanisme komt van het Toengoezische "šaman"; "ša" betekent weten, een sjamaan is letterlijk "iemand die weet". Het stamt af van het Sanskriet "sramana" (श्रमण) en komt overeen met het Chinese " sha-men", wat "hij die in extase verkeert" betekent.

Sjamanisme is gebaseerd op de veronderstelling dat de zichtbare wereld met onzichtbare krachten of geesten is doordrongen die het leven van de levenden beïnvloeden. In tegenstelling tot animisme en animatisme, dat gewoonlijk door een groot aantal leden van een maatschappij wordt beoefend, is voor sjamanisme gespecialiseerde kennis of capaciteit vereist. Sjamanen zijn echter niet georganiseerd in fulltime rituele of geestelijke verenigingen, zoals priesters. 

Sjamanisme is meer een techniek dan een filosofie of organisatie. Het meest kenmerkende aspect van sjamanisme is dat de sjamaan "direct" contact maakt met de geestenwereld door in trance te geraken. Antropoloog Mircea Eliade gaf de definitie; 'een sjamaan specialiseert in een trance waarin zijn/haar ziel wordt geacht het lichaam te verlaten en op te stijgen naar de hemel of af te dalen in de onderwereld' en noemt de sjamaan 'technicus van het heilige'.

Een sjamaan wordt ook wel medicijnman genoemd. Beide termen worden door elkaar gebruikt, alhoewel er wel degelijk verschil bestaat tussen een sjamaan en (Indiaanse) medicijnman. Westerse antropologen gebruiken de term sjamanisme zowel voor de praktijken van sjamanen als medicijnmannen. 

Antropologen en etnologen beschrijven vormen van sjamanisme die overal verschillend kunnen zijn en soms samenvallen met andere functies, zoals stamhoofd. Er werden (en worden) nog andere termen gebruikt voor de beoefenaar van sjamanisme, zoals priester, ritueel-specialist, heler, medium, orakel, kruidendokter, heks of tovenaar.

De lokale benaming voor de 'sjamaan' verschilt per gebied. 

Bij de Jakoeten werd de sjamaan beschouwd als de knecht van de geesten. Zowel mannen als vrouwen konden sjamaan worden, maar vrouwen werden beschouwd als machtiger. Zenuwaandoeningen werden beschouwd als een teken dat iemand was verkozen door de geesten. Sjamanen hadden bij de Jakoeten als belangrijkste taken de genezing van zieke mensen en het voorkomen van rampen. Ook diende de sjamaan als waarzegger. smeden werden gerelateerd aan de sjamanen en smeden behandelden ook ziekten en konden ook profetische voorspellingen doen of advies geven. De smid werd ook toegedicht macht te hebben over de geesten, omdat gedacht werd dat geesten bang waren voor het geluid van ijzer. Rond 1820 waren bijna alle Jakoeten bekeerd tot het Russisch-orthodoxe geloof, maar dit geloof werd en wordt vaak vermengd met oude sjamanistische gewoontes.

Sjamanisme komt al voor tijdens de Shang-dynastie.

Er zijn sjamanistische rituelen beschreven door buitenstaanders, zoals een seance van de Saami in de Historia Norwegiæ (12e eeuw). In de Finse mythologie worden sjamanistische rituelen beschreven en uit diverse grotschilderingen kan ook afgeleid worden dat sjamanisme een belangrijke invloed had op de oude Finnen.

De Oirat-Mongolen worden in de dertiende eeuw voor het eerst genoemd als een "bosvolk" dat door sjamanistische stamhoofden werd geregeerd. Veel sjamanistische mythen uit Mongolië gingen verloren in de zestiende eeuw, toen het Tibetaans boeddhisme werd ingevoerd. In Siberië kwam het al in de tiende eeuw onder druk te staan. 

Tot de 17e eeuw hingen de Kalmukken het sjamanisme aan, waarna ze overgingen op de Gelugpa. Ook zijn er veel volken die zich officieel bekeerden, maar toch ook het sjamanisme bleven volgen (zoals de Negidalen en Dolganen).

De Russisch-orthodoxe Kerk (en vanaf 1917 de communisten) vervolgden sjamanen, zoals bijvoorbeeld bij de Oedegeïers, Ketten, Evenken en Evenen.

De Nenetsische sjamaan werd geclassificeerd naar spirituele trouw en functie en naar ervaring. In de 18e eeuw begonnen missionarissen van de Russisch-orthodoxe Kerk te evangeliseren. Nenetsen die zich niet wilden bekeren, vluchtten naar West-Siberië, waarbij naar verluidt hun goden werden verbrand en vernietigd, wat weer leidde tot haat en wrok onder de Nenetsen. In Siberië ontstonden ook onrusten door de gedwongen bekeringen tot het christendom, de extreem hoge belastingen en uitbuiting door handelaren. Met name in de 19e eeuw kwamen de Nenetsen daar regelmatig in opstand. In de jaren zeventig van de 19e eeuw werd een gedeelte van de Nenetsen gedwongen zich te hervestigen op Nova Zembla.

Het overheidsbeleid om de jeugd te vervreemden van de taal en gebruiken van het volk, zo werden ze bijvoorbeeld al jong uit huis geplaatst, leidde tot opstanden. Zoals de Kazymopstand, waarna het Chantische culturele en religieuze (sjamanisme) leven volledig onder controle van de staat werd gebracht en waar dit de groot-communistische gedachte niet ondersteunde volledig werd verboden. 

In 1957 werd een decreet uitgevaardigd, waarbij de overheid het wettelijke recht kreeg op de kinderen van de nomadische volkeren vanaf het moment dat ze werden geboren tot het moment dat ze hun onderwijsperiode hadden voltooid.

Naast groepen die zich bekeerden of juist het oude geloof bleven aanhangen, ontstonden religieuze bewegingen zoals het boerchanisme (met elementen uit het sjamanisme en lamaïsme) als een symbool tegen de Russische kolonisatie. Deze religie gelooft dat de, van Dzjengis Khan afstammende, mythische Oirat Khan terug zal komen als messias om de Altaj te bevrijden van de Russische overheersing en het christendom en hen zou laten terugkeren naar de situatie van voor de Russische en Chinese overheersing. 

Ondanks vervolging zijn op veel plaatsen nog sjamanistische rituelen tot in de huidige tijd blijven bestaan. De Korjaken zijn tot de dag van vandaag nog grotendeels sjamanisten. Door bijvoorbeeld plaatsing op de Lijst van meesterwerken van het orale en immateriële erfgoed van de mensheid probeert men sjamanistische rituelen ook voor de toekomst te bewaren. Voorbeelden zijn Boysun, Danoje en Ganggangsullae. 

Ashiq staat symbool voor de Azerbeidzjaanse cultuur. Een ashiq is vergelijkbaar met een mystieke troubadour, die zingt en zich begeleidt op het saz instrument. Deze traditie heeft zich vanuit de sjamanistische filosofie van de oude Turkse volkeren ontwikkeld. Ashiq muziek is in 2009 door de UNESCO uitgeroepen tot meesterwerk van het orale en immateriële erfgoed van de mensheid.

Het voor-islamitische sjamanisme heeft zijn sporen achtergelaten in het volksgeloof van Hunza. Zo hebben kinderen soms donkere make-up rond de ogen om berggeesten af te weren.

Nog altijd bestaan er volken die volledig zijn afgezonderd van de buitenwereld en hier komt sjamanisme nog altijd voor, zoals bij de Akuntsu. 
Op Bali en Borneo wordt nog contact gezocht met natuurgeesten en in de mythologie spelen deze figuren nog altijd de hoofdrol. De meeste Monpas behoren tot de gelugsekte van het Tibetaans boeddhisme en de sjamanistische bön.

Sinds 1991 is het beoefenen van religie, zoals Tibetaans boeddhisme en traditioneel sjamanisme, weer toegestaan in Mongolië.



</doc>
<doc id="139635" url="https://nl.wikipedia.org/wiki?curid=139635" title="Prostaglandinen">
Prostaglandinen

Prostaglandinen zijn een groep van hormoonachtige stoffen die op lokaal niveau (paracrien) werkzaam zijn in het reguleren van vele fysiologische processen, zoals die bij ontstekingen, de verwijding en vernauwing van bloedvaten (vasodilatatie respectievelijk vasoconstrictie), pijn, koorts, longrijping, de bevalling en de bloedstolling. Voorts beschermen ze de maagwand tegen de zure maaginhoud.

Prostaglandine E1 speelt een belangrijke rol in het openen, respectievelijk sluiten, van de ductus Botalli (ductus arteriacus) welke (deels) de foetale bloedsomloop bepaalt. Samen met de zuurstofspanning zorgt prostaglandine E1 voor het samentrekken van de spierwand van de ductus Botalli waarna de neonatale – normale bloedcirculatie wordt opgestart.

Prostaglandinen behoren tot de grotere groep van de eicosanoïden, een verzameling weefselhormonen die zijn afgeleid van arachidonzuur, dihomogammalinoleenzuur (DGLA) (beide omega 6-vetzuren) of van eicosapentaeenzuur (een omega 3-vetzuur). Andere leden van de eicosanoïden-familie zijn de leukotriënen, prostacycline en tromboxaan.

Medicijnen die de productie van prostaglandinen remmen zijn de zogenaamde NSAIDs. Deze stoffen dempen onder andere pijn en koorts, maar hebben meerdere bijwerkingen, zoals beschadiging van de maagwand dat tot maagzweren en zelfs maagbloedingen kan leiden. Dit komt doordat ze ook de synthese van prostaglandinen remmen die betrokken zijn bij de opbouw van het maagslijmvlies.

Bij de maagbroeders ("Rhinoderma"), een geslacht van uitgestorven kikkers, werden prostaglandinen uitgescheiden door de eitjes en larven om niet verteerd te worden. De maagbroeders slikten de eitjes door waarna de larven zich in de maag ontwikkelden tot kleine kikkertjes. Gedurende de ontwikkeling werd zo de spijsvertering stilgelegd en aten de kikkers niet.


</doc>
<doc id="139704" url="https://nl.wikipedia.org/wiki?curid=139704" title="Praktijkonderwijs">
Praktijkonderwijs

Het praktijkonderwijs is in Nederland een van de vijf vormen van voortgezet onderwijs.

Er zijn in Nederland 174 scholen voor praktijkonderwijs (PrO), met in totaal 26.656 leerlingen. Het praktijkonderwijs is bedoeld voor leerlingen voor wie het behalen van een diploma in een van de leerwegen van het vmbo te hoog gegrepen is. Voorheen waren dat de scholen voor vso-mlk (voortgezet speciaal onderwijs voor moeilijk lerende kinderen).

Het praktijkonderwijs leidt leerlingen op voor wonen, werken, burgerschap en vrije tijd. Een klein deel stroomt door of haalt binnen het praktijkonderwijs niveau 1 van het mbo. Voor het praktijkonderwijs geldt geen cursusduur, maar wel een leeftijdsgrens van 18 jaar.

Het praktijkonderwijs is voor leerlingen van wie na onderzoek is gebleken dat zij recht hebben op deze vorm van voortgezet onderwijs. Het onderzoek richt zich op de intelligentie en er wordt een didactisch onderzoek afgenomen. Het IQ van de praktijkschoolleerling ligt tussen 60 en maximaal 75-80. Uit een didactisch onderzoek van de leerling moet blijken dat hij of zij een leerachterstand heeft van ten minste drie jaar, gemeten vanaf groep 8 in het basisonderwijs. Het didactisch onderzoek bestaat uit testen op leesniveau, spelling, rekenen en begrijpend lezen.

Tijdens het vijf jaar durende praktijkonderwijs wordt de leerling via stages, theorie- en praktijkvakken toegeleid naar arbeid of naar arbeid en aanvullende scholing. Praktijkonderwijs is er, naast het toeleiden naar arbeid, ook op gericht de leerlingen competenties te laten ontwikkelen die zij na de school nodig hebben op het gebied van onder andere wonen, burgerschap en vrijetijdsbesteding.

Van de 168 zijn 58 scholen praktijkonderwijs verbonden aan scholengemeenschappen in het voortgezet onderwijs. Een klein aantal scholen voor praktijkonderwijs wordt binnen een mbo georganiseerd. De term moet niet verward worden met praktijkscholen van mbo's of hbo's, lastig is dat sommige scholen voor praktijkonderwijs zich "Praktijkschool" noemen.

De Nederlandse praktijkschool komt overeen met wat in Vlaanderen "opleidingsvorm 3" is, binnen het buitengewoon secundair onderwijs.


</doc>
<doc id="139706" url="https://nl.wikipedia.org/wiki?curid=139706" title="Syndroom van Guillain-Barré">
Syndroom van Guillain-Barré

Het syndroom van Guillain-Barré (GBS) is een aandoening van het zenuwstelsel, een auto-immuunreactie, die gepaard gaat met toenemende spierzwakte en spierverlamming. GBS is een vorm van polyneuropathie; namelijk de achteruitgang van perifere zenuwen die ver verwijderd zijn van het ruggenmerg. De axonen van de zenuwen degenereren en er vindt verlies van myeline plaats, de stof die als een isolerende laag om veel zenuwvezels aanwezig is en die de geleiding van impulsen door die zenuwvezels versnelt.

De eigenlijke oorzaak is onbekend, echter er zijn enkele verbanden gevonden.
De meest gangbare theorie zegt dat het gaat om een antilichaamreactie tegen antigenen in de myelineschede of in het axon. Deze auto-immuunreactie is in verband gebracht met een voorafgaande infectie door verschillende virussen of bacteriën, of door vaccinatie. 
Meestal geneest de patiënt na een tijdje vanzelf, maar soms is de aandoening chronisch. In Nederland wordt jaarlijks ongeveer 1.3 op de 100.000 mensen getroffen door GBS.

De eigenlijke oorzaak is onbekend, echter men heeft al enkele verbanden kunnen leggen.
De meest gangbare theorie zegt dat het gaat om een antilichaamreactie tegen antigenen in de myelineschede of in het axon (demyeliniserende of axonale vorm). Deze auto-immuunreactie is in verband gebracht met een voorafgaande infectie door Campylobacter jejuni/ Cytomegalovirus/ EBV/ Mycoplasma pneumoniae/ HIV.

Een eerder zwak (en dus twijfelachtig) verband vond men tussen een voorafgaande infectie met varicella-zoster virus, herpes simplex virus, hepatitis A, B, C, en E virus, en de bacteriën Haemophilus influenzae en Escherichia coli. In 2016 wordt ook een verband tussen het zikavirus en het syndroom vastgesteld.

De griepprik leidt bij één op de miljoen gevaccineerden tot het syndroom van Guillain-Barré.

Onder andere:

Er zijn vier typen GBS:

Om de diagnose syndroom van Guillain-Barré te mogen stellen moet er voldaan worden aan enkele criteria:

Daarnaast is het belangrijk dat andere oorzaken worden uitgesloten alvorens de diagnose GBS te stellen.

GBS uit zich bij verschillende patiënten op verschillende manieren. Het algemene beloop is als volgt:

Meestal geneest de patiënt vanzelf, met vaak restverschijnselen, maar soms is de aandoening chronisch. Er is dan sprake van chronisch inflammatoire demyeliniserende polyneuropathie oftewel CIDP.

Intubatie is soms nodig en ook wegens cardiale ritme- en geleidingsproblemen wordt patiënt voor continue monitoring op een intensieve zorgenafdeling opgenomen. 

Belangrijk is de verworven mogelijkheden dagelijks te onderhouden, met of zonder hulp van een fysiotherapeut.



</doc>
<doc id="139736" url="https://nl.wikipedia.org/wiki?curid=139736" title="Cortisol">
Cortisol

Cortisol is een "corticosteroïde"; het is een hormoon dat gemaakt wordt in de bijnierschors uit cholesterol. Bij toepassing als geneesmiddel en bij substitutietherapie bij bijvoorbeeld de ziekte van Addison wordt het meestal hydrocortison genoemd. Het kan worden ingezet als ontstekingsremmer bij allergische reacties, bij longaandoeningen (COPD) en tal van dermatologische condities zoals ernstige vormen van eczeem.

Cortisol speelt een rol bij:

Cortisol wordt soms het "stresshormoon" genoemd omdat het vrijkomt bij elke vorm van stress, zowel fysiek als psychologisch. Het zorgt ervoor dat bepaalde eiwitten in spieren worden afgebroken waarbij aminozuren vrijkomen. Hiervan kan glucose (energie) worden gemaakt. Deze energie wordt gebruikt om het lichaam weer terug te brengen in homeostase; op het moment van stress komt adrenaline en noradrenaline vrij om het lichaam alerter te maken en klaar om te vechten/vluchten. Cortisol zorgt ervoor dat dit verlies van energie weer wordt gecompenseerd. Daarom zou een betere benaming zijn: 'stress-response hormoon'.

De productie van cortisol in het lichaam volgt een circadiaan ritme, dat wil zeggen dat de productie niet op elk moment van de dag gelijk is. Tijdens het ontwaken komt er meer cortisol vrij. Dit zorgt o.a. voor een hongergevoel.

Er is een aantal (zeldzame) ziekten waarbij de cortisolaanmaak verstoord is. Bij het syndroom van Cushing maakt de bijnier te veel cortisol aan. De oorzaak kan gelegen zijn in een tumor in de bijnier zelf of door een tumor in de hypofyse die de bijnier aanstuurt. Bij de ziekte van Addison is juist het omgekeerde het geval en is de bijnier, door een stoornis in de bijnier zelf, niet of nauwelijks in staat om cortisol te produceren. In heel zeldzame gevallen is er een stoornis in de hypofyse waardoor er geen ACTH wordt geproduceerd en de bijnier geen signaal krijgt om cortisol te produceren.

Cortisol is een steroïdhormoon dat geproduceerd wordt in de bijnierschors. Het wordt gevormd uit cholesterol. Bij de synthese in de mitochondriën van de bijnierschors wordt eerst pregnenolon gevormd, een gemeenschappelijke voorganger van zowel de glucocorticoïden (bv. cortisol), de mineralocorticoïden (bv. aldosteron) en de androgenen (bv. testosteron). Het enzym dat de synthese van pregnenolon katalyseert (via de tussenschakel 20α,20β-dihydroxycholesterol), heet cholesteroldesmolase en is een monooxygenase die NADPH als cofactor nodig heeft. Bij deze zes-elektronen-oxidatie worden drie NADPH- en drie zuurstofmoleculen verbruikt. Deze reactie is de snelheidsbepalende factor voor de cortisolbiosynthese.

Pregnenolon verlaat het mitochondrium en wordt door 3β-hydroxysteroid-dehydrogenase in progesteron omgezet. In het endoplasmatisch reticulum wordt deze progesteronmolecule door het enzym 17-hydroxylase in 17α-hydroxyprogesteron omgezet. Door een verdere hydroxylering onder katalyse van 21-hydroxylase ontstaat 11-desoxycortisol, dat vervolgens weer in het mitochondrium door 11-hydroxylase in cortisol omgezet wordt. Bij alle voorgaand genoemde enzymen handelt het om specifieke ijzerbevattende cytochroom P450-enzymes. Defecte hydroxylasen leiden tot het zware ziektebeeld van het adrenogenitaal syndroom.

Cortisol bezit een zeer breed werkingsspectrum en oefent in de stofwisseling voornamelijk effecten uit op de koolhydraathuishouding (het bevorderen van gluconeogenese in de lever), de vetstofwisseling (het bevorderen van de lipolytische werking van adrenaline en noradrenaline) en de eiwitomzetting (katabolisme). Verder werkt cortisol ontstekingsremmend en immunosuppressief. Cortisol heeft een aldosteronachtige werking. Deze werking wordt normaliter in de nieren, darmen en enkele andere weefsels tenietgedaan door een oxidatiereactie tot het inactieve cortison. Cortison bindt niet meer aan de mineralocorticoïdereceptor en bezit dus geen mineralocorticoïde werking meer en zo wordt (overmatige) zoutretentie in de nier voorkomen.

Cortisol is voor mensen en hogere dieren levensnoodzakelijk. Het is samen met de catecholaminen een belangrijk stresshormoon. Het cortisolsysteem reageert echter trager dan het catecholaminesysteem. De productie van cortisol in de bijnierschors wordt door de hypofyse door middel van het adrenocorticotroop hormoon (ACTH) en door de hypothalamus door middel van de corticotropin-releasing hormone (CRH) gestimuleerd. Deze as noemen we ook wel de hypothalamus-hypofyse-bijnier-as. De productie van CRH wordt gestimuleerd door licht, CRH op zijn beurt zet de hypofyse aan tot ACTH. Ten slotte reageert de bijnier op deze ACTH-productie met de productie van cortisol. Cortisol remt vervolgens de productie van CRH en ACTH, waardoor de cortisolproductie binnen de gewenste waarden blijft. De normale plasmawaarden van cortisol in de ochtend liggen in de orde van 165-690 nmol/L (cortisol totaal) of 5-23 nmol/L (vrij cortisol) en halveren in het verloop van de dag (circadiaan ritme). De hoogste waarde wordt 's morgens kort na het ontwaken bereikt (Cortisol Awakening Response, CAR). Wegens de sterke circadiaanse ritmiek is een eenmalige cortisolmeting zinloos. Voor het nagaan van de bijnierschorsfunctie is het uitvoeren van functietesten daarom noodzakelijk. Hiervoor kan een dexamethasonremmingstest gebruikt worden als er een vermoeden bestaat op cortisoloverproductie. Deze kan gecombineerd worden met het meten van vrij cortisol in urine die in 24 uur verzameld is. De ACTH-stimulatietest is de test waarbij de cortisolproductie gestimuleerd kan worden om te onderzoeken of er sprake is van een tekort aan cortisol.


</doc>
<doc id="139813" url="https://nl.wikipedia.org/wiki?curid=139813" title="Eucalyptus">
Eucalyptus

Eucalyptus is een geslacht uit de mirtefamilie ("Myrtaceae"). De struiken en bomen komen van oorsprong voor in Australië en aangrenzende gebieden.

Afhankelijk van de omschrijving van het geslacht (zie ook "Corymbia") wisselt ook het aantal soorten. In de ruime zin zijn er meer dan 600 verschillende soorten. In hun oorsprongsgebied vormen ze de overheersende loofbomen.

Een aantal soorten wordt in andere subtropische en tropische landen aangeplant voor de houtindustrie: dit zijn vaak snelle groeiers. Het hout wordt onder andere gebruikt voor de vervaardiging van papier en als brandhout. Afhankelijk van de soort (en groeiplaats) wordt het hout ook voor hoogwaardige toepassingen gebruikt; niet alle soorten reageren even (on)gunstig op verandering van de relatieve luchtvochtigheid.

In Europa worden deze aangeplant in het Middellandse Zeegebied. Ook aan de westkust van Engeland en Schotland kan de boom overleven. Er zijn slechts enkele soorten die in Nederland wintervast zijn.
Soms worden eucalyptussoorten gebruikt om moerassen te doen opdrogen. Met deze techniek is geprobeerd de malariamug te bestrijden. Als een boom snel groeit, kan zij veel water uit de grond trekken.

Uit diverse eucalyptussoorten wordt aromatische olie gewonnen, die eucalyptol bevat. De olie wordt uit de bladeren gehaald en wordt gebruikt voor inhalatie bij verkoudheid om de luchtwegen vrij te maken. Vooral bij temperaturen van meer dan 30 °C is deze olie erg brandbaar en vaak de oorzaak van hevige bosbranden. De twee belangrijkste soorten waaruit de olie gewonnen wordt, zijn "Eucalyptus globulus" en "Eucalyptus odorata".

De volgende soorten worden in een apart artikel behandeld:



</doc>
<doc id="139841" url="https://nl.wikipedia.org/wiki?curid=139841" title="Louis Stuyt">
Louis Stuyt

Lodewijk Benedictus Johannes (Louis) Stuyt (Amsterdam, 16 juni 1914 – Den Haag, 30 oktober 2000 ) was een Haagse internist, die in 1971 in het kabinet-Biesheuvel I de eerste minister werd die speciaal belast was met het milieu. Hij bracht in 1972 de Urgentienota over Milieuhygiëne uit, waarin een eerste inventarisatie van milieuproblemen werd gegeven. Hij ontwierp samen met Van Agt een ruimere wettelijke regeling voor abortus provocatus. Dat voorstel zou echter geen wet worden. Pas kort voor zijn benoeming tot minister was hij KVP-lid geworden. Na zijn ministerschap was hij nog vier jaar staatsraad in buitengewone dienst.


</doc>
<doc id="140012" url="https://nl.wikipedia.org/wiki?curid=140012" title="Zogen">
Zogen

Zogen is het melk geven van een moeder uit haar borst aan haar en/of een ander kind of van een moederzoogdier aan haar en/of andere jongen. De zoogdieren zijn naar deze intensieve vorm van broedzorg genoemd.

Een moeder of moederdier "zoogt", terwijl het kind of jong "zuigt". Een moeder(dier) wordt ook voedster genoemd, vooral wanneer de melk (ook) naar andere dan de eigen kroost gaat. Bij mensen wordt in dat geval ook het woord min gebruikt.
Voor jonge dieren geldt een bepaalde zoogtijd, tot welke leeftijd ze ongeveer gezoogd worden. Wanneer meerdere tegelijk geboren jongen gezoogd moeten worden kan dat ertoe leiden dat de zwakste(n) minder melk bemachtigen en daardoor verzwakken of zelfs sterven.

Aan het einde van de zoogtijd worden de jongen gespeend, dat wil zeggen dat ze overschakelen op het volwassen dieet van de soort, vaak met een overgangsfase waarin nog wordt 'bij-gezoogd'. 



</doc>
<doc id="140327" url="https://nl.wikipedia.org/wiki?curid=140327" title="Heup">
Heup

De heup, heupbeen of os coxae is het uitstekende gedeelte op de plek waar het been aan het lichaam is verbonden.

De heup bestaat uit de drie botten die in de puberteit aan elkaar groeien:


Deze drie botten vormen samen het heupbeen en de heupkom. Het heupbeen maakt op zijn beurt deel uit van het bekken.

In de heup bevindt zich het "heupgewricht". Het kraakbeen op dit gewricht is aan slijtage onderhevig. Als dat ernstige vormen aanneemt, kan het gewrichtsoppervlak worden vervangen door een prothese, dit wordt wel een kunstheup genoemd.


</doc>
<doc id="140462" url="https://nl.wikipedia.org/wiki?curid=140462" title="Schizoaffectieve stoornis">
Schizoaffectieve stoornis

Een schizoaffectieve stoornis is een psychische aandoening die zowel kenmerken heeft van schizofrenie als van een stemmingsstoornis. Een patiënt heeft dus niet alleen klachten over wanen, hallucinaties en verward denken, maar ook over manische buien en klinische depressie. De symptomen doen zich voor in één periode van diagnose. De aandoening uit zich veelal in de puberteit of jonge volwassenheid en komt vaker bij vrouwen voor. De term schizoaffectief werd in 1933 voor het eerst geopperd door Jacob Kasanin.

Het is niet eenvoudig de diagnose te stellen en er bestaat dan ook nog de nodige discussie over. Het grote probleem is om te bepalen welke groep symptomen de overhand heeft. Als zich bijvoorbeeld manische symptomen voordoen die even lang of langer duren dan de (niet zelfstandig voorkomende) schizofrene verschijnselen, is er sprake van een bipolaire stoornis met psychotische kenmerken. Duren de schizofrene verschijnselen aanzienlijk langer dan de manische symptomen, beschouwt men het ziektebeeld als schizofrenie. Als de schizofrene verschijnselen uiteindelijk iets langer duren dan de manische symptomen, maar ze tijdens de ziekteperiode in essentie gelijk optreden, kan een schizoaffectieve stoornis worden gediagnosticeerd.

Het kan verder voorkomen dat het ziektebeeld verandert en dus ook de diagnose moet worden herzien.

Naar gelang het ziektebeeld onderscheidt men twee typen schizoaffectieve stoornis: het "bipolaire type" (manische of gemengde episoden) en het "klinisch depressieve type" (depressieve episoden).


</doc>
<doc id="140464" url="https://nl.wikipedia.org/wiki?curid=140464" title="Verlamming">
Verlamming

Een verlamming is het resultaat van het uitvallen van (delen van) het motorische zenuwstelsel. Een spier kan hierdoor niet meer de normale kracht uitoefenen of trekt zelfs helemaal niet meer samen. Hiervoor zijn vele mogelijke oorzaken, die kunnen liggen in de spier zelf, in de neuromusculaire overgang, in de zenuw die de spier moet stimuleren tot spiercontractie, of in de hersenen die de zenuw moeten prikkelen. 

Men onderscheidt:

Plaatselijke verlammingen ontstaan meestal na beknelling of doorsnijding van een zenuw, bijvoorbeeld van een arm of been nadat men hieraan een ernstig letsel heeft gekregen. 

Verlammingen ontstaan vaak door hersenletsel, bijvoorbeeld door een beroerte of door zenuwbeschadiging (doorsnijding, beschadiging door langdurige druk). Bij letsel van het ruggenmerg kunnen uitgebreidere verlammingen optreden, zoals tetraplegie, en paraplegie. Bij een beroerte ontstaat vaak een hemiparese.

Bij letsel hoger in het centrale zenuwstelsel, zoals in de hersenen, kan naast een slappe verlamming ook een ander type verlamming ontstaan waarbij spieren minder goed werken en de fijne controle verloren gaat. Dit wordt spastische verlamming genoemd. Hierbij is niet zozeer de kracht maar wel de coördinatie verminderd. 


</doc>
<doc id="140478" url="https://nl.wikipedia.org/wiki?curid=140478" title="Kaak (anatomie)">
Kaak (anatomie)

Een kaak is een deel van de schedel, en kent in de biologie een grote verscheidenheid aan vormen en maten, maar de functie is meestal hetzelfde: het voedsel bewerken voor het in het spijsverteringsstelsel komt.

In de evolutiebiologie speelt de aan- of juist afwezigheid van kaken een rol bij de indeling van veel diersoorten. De meeste kaken zijn voorzien van scherpe tanden, randen of hebben grote spieren waardoor ze enorm veel bijtkracht hebben. Daarom worden de kaken ook wel ter verdediging gebruikt, en sommige zijn erg berucht, sommige krokodilachtigen, honden en schildpadden laten na een beet niet meer los. 

Slangen kunnen de kaak letterlijk ontwrichten, zodat ze prooien kunnen doorslikken die groter zijn dan de kop, en ook nog in een keer zonder te scheuren. Insecten en andere geleedpotigen hebben zeer complexe kaken vaak met enkele paren monddelen. Sommige vissen, zoals Muraena, hebben een tweede paar kaken in de keel. De efficiëntste kaken zijn waarschijnlijk die van de haai, hoewel veel uitgestorven haaiachtigen nóg grotere kaken hadden. Niet alleen de enorme spieren en vele tandenrijen maken indruk, ook het feit dat nieuwe tanden gedurende het hele leven aangemaakt worden en dus altijd vlijmscherp zijn maakt haaien tot geduchte roofdieren.

Bij gewervelden wordt met mandibula in het bijzonder het bot of de botten in de onderkaak aangeduid, vaak de grootste en sterkste in de kop. De onderkaak is bij de gewervelden beweeglijk ten opzichte van het "cranium", de schedel in engere zin, en houdt vaak een onderste rij tanden op hun plaats. 

Bij mensen bestaat de onderkaak uit een gebogen, horizontaal gedeelte en twee loodrechte gedeelten. 


</doc>
<doc id="140563" url="https://nl.wikipedia.org/wiki?curid=140563" title="Anamnese (medisch)">
Anamnese (medisch)

Een anamnese is wat een patiënt met betrekking tot de voorgeschiedenis en relevante omstandigheden van zijn ziekte of aandoening aan een zorgverlener kan vertellen.

Een anamnese komt tot stand doordat de zorgverlener aan de patiënt gerichte vragen stelt. Afhankelijk van de specifieke situatie kunnen daarbij bijvoorbeeld relevant zijn:

Anamnese in combinatie met een klinisch onderzoek (het lichamelijk onderzoek door de arts), leidt meestal tot een diagnose en een behandeling.

De anamnese is de ziektegeschiedenis zoals dit onder andere uit de herinnering van de patiënt blijkt. Dit betreft een chronologisch verslag van de patiënt over zijn symptomen, eventueel door vragen geleid. Om de patiënt zijn ervaringen te laten vertellen zal een behandelaar bij voorkeur neutrale vragen stellen en meestal geen symptomen aanreiken. 

Ook in een fysiotherapeutisch onderzoek voert de behandelaar een anamnese uit (in België: kinesitherapeutisch onderzoek).

Leeftijd en geslacht: omdat sommige aandoeningen afhankelijk van de leeftijd en geslacht. Bijvoorbeeld De ziekte van Bechterew is een aandoening die vooral voorkomt bij mannen in de leeftijd van 20 tot 30 jaar. "Beroep en/of sport:" Het beroep van de patiënt kan een aanleiding zijn voor het ontstaan van klachten. Eenzijdige arbeid kan leiden tot overbelasting.

Dit onderdeel is te beschouwen als het belangrijkste onderdeel van de anamnese. De vraagstelling is vooral gericht op de actuele klachten

. De fysiotherapeut gaat vragen stellen over pijn, bewegingsstoornissen, gevoelsstoornissen en vegetatieve stoornissen.


Bevraag ook:

Men moet eveneens nagaan welke de verwachtingen zijn van de patiënt over de behandeling. Het is belangrijk dat deze verwachtingen realistisch zijn.


</doc>
<doc id="140743" url="https://nl.wikipedia.org/wiki?curid=140743" title="Schaambeen">
Schaambeen

Het menselijk schaambeen of os pubis vormt samen met zitbeen ("os ischii") en darmbeen ("os ilium"), door volledige onderlinge vergroeiing, het heupbeen ("os coxae").
Het linker en rechter heupbeen vormen samen met de onderste gedeelten van de wervelkolom, te weten heiligbeen ("os sacrum") en staartbeen ("os coccygis"), het skelet van het bekken ("pelvis").
Het schaambeen bestaat uit een lichaam ("corpus"), een bovenste "tak" ("ramus superior") en een onderste ("ramus inferior").

Het "corpus" is een min of meer plat, naar voren hellend beenstuk. De achterzijde is tevens naar boven gericht; het oppervlak is glad en vormt de wand van het bekken aan de voor-onderzijde; de urineblaas ligt hier tegenaan. De onderzijde is tevens naar voren gericht en heeft juist een ruw oppervlak. Hier hechten spieren aan (met name de musculus adductor longus en musculus adductor brevis).

De "ramus superior" loopt vanaf het corpus omhoog en opzij richting de kom van het heupgewricht ("acetabulum"). Daar is het schaambeen verbonden met het darmbeen en het zitbeen. Aan de bovenzijde van corpus en ramus superior bevindt zich een richel ("crista pubica", overgaand in "linea pectinea"), die deel uitmaakt van de "linea terminalis", die de bekkeningang omsluit. Aan de "linea pectinea" (of "pecten ossis pubis" - "schaambeenkam") hecht de musculus pectineus aan.

De "ramus inferior" loopt vanaf het corpus naar achteren en opzij, om over te gaan in het zitbeen. Aan de onder-zijkant hechten de musculus adductor brevis en de musculus gracilis aan.
Het schaambeen vormt samen met het zitbeen een ringvormige structuur die het foramen obturatum omsluit. De corpora van het linker en rechter schaambeen zijn onderling verbonden door de symfyse (schaambeensvoeg, "symphysis pubica"). De symfyse is het bekendste voorbeeld van een fibrocartilagineuze botverbinding ("gewricht"). Vlak naast de symfyse heeft het schaambeen een vooruitstekend knobbeltje, het "tuberculum pubicum". Bij lichamelijk onderzoek kan dit tuberculum goed worden gevoeld. Het vormt de mediale aanhechtingsplaats van de liesband ("ligamentum inguinale").


</doc>
<doc id="140917" url="https://nl.wikipedia.org/wiki?curid=140917" title="Schizofreniforme stoornis">
Schizofreniforme stoornis

Een schizofreniforme stoornis is een psychische aandoening die in het DSM-IV is ingedeeld bij de psychotische stoornissen. De aandoening heeft veel kenmerken van schizofrenie, maar is korter van duur (1-6 maanden van verminderd sociaal functioneren). Als de observatieperiode te kort is, kan later alsnog schizofrenie worden gediagnosticeerd.

De schizofrene symptomen zijn wanen, hallucinaties, verward denken of verwarrend taalgebruik, gedesorganiseerd of catatoon gedrag en negatieve symptomen (bijvoorbeeld vervlakking van het affect).

Bij de diagnose moet worden uitgesloten dat de symptomen het gevolg zijn van een schizoaffectieve stoornis of een bipolaire stoornis met psychotische kenmerken. Ook moeten de fysiologische effecten van substantiegebruik (bijvoorbeeld drugs of medicijnen) als oorzaak zijn uitgesloten.


</doc>
<doc id="140941" url="https://nl.wikipedia.org/wiki?curid=140941" title="Crème (huidsmeersel)">
Crème (huidsmeersel)

Een crème (Latijn: "cremor") is een emulsie van water en vetstoffen. Een crème bestaat dus altijd uit een vet- en waterfase. Welke fase het meest aanwezig is zorgt voor het onderscheid tussen een o/w (water als uitwendige fase) of w/o (vet als uitwendige fase). Om beide fasen mooi te emulgeren wordt er een emulgator (bijvoorbeeld tween of span) aan de crème toegevoegd. 

Crèmes worden gebruikt in de cosmetica en in de geneeskunde voor verschillende doeleinden. Crème komt ook voor als huishoudelijk artikel.

In de cosmetica worden crèmes gebruikt om:

In de geneeskunde wordt crème vooral gebruikt als medium om geneeskrachtige stoffen op de huid te laten inwerken, daarmee valt een crème onder de dermatica.

Men kan een onderscheid maken tussen hydrofiele (O/W-crème, olie-in-water emulsie) en hydrofobe crèmes (W/O-crème, water-in-olie emulsie). Een halfvast huidpreparaat dat fysisch uit slechts één fase bestaat (bijvoorbeeld alleen vette bestanddelen) heet een zalf.



</doc>
<doc id="140957" url="https://nl.wikipedia.org/wiki?curid=140957" title="Epitheel">
Epitheel

Het vrije oppervlak van het lichaam wordt bekleed door epitheel of dekweefsel. Ditzelfde weefsel vormt ook de bekleding van de verschillende lichaamsholten.

Epitheelcellen sluiten met heel weinig intercellulaire stof op elkaar aan zodat moleculen niet of nauwelijks tussen de epitheelcellen door kunnen diffunderen. Toch kunnen moleculen het epitheel passeren, namelijk via actief transport door de epitheelcellen heen, die aan de ene zijde moleculen kunnen opnemen en ze aan de andere zijde uitscheiden. Dergelijk resorberend epitheel vinden we bijvoorbeeld in de darmwand en de nier.

De bekledende epitheelcellen kunnen in een of meer lagen gerangschikt zijn. De cellen kunnen verschillende vormen hebben, variërend van heel dun en afgeplat tot hoogcilindrisch. We spreken dan ook van eenlagig plat, kubisch of cilindrisch epitheel. De cellen van meerlagige epithelia zijn zeker in de buitenste lagen bijna altijd sterk afgeplat.
Soms bestaat meerlagig epitheel geheel uit levende cellen, zoals bij het hoornvlies, soms zijn de cellen van de buitenste lagen dood en bestaan ze helemaal uit hoornachtig materiaal keratine. Dit is het geval bij het epitheel dat de huid bekleedt, meerlagig verhoornd plaveiselepitheel.

De belangrijkste epitheelcelvarianten zijn plaveiselepitheel, kubisch epitheel, cilindrisch epitheel, overgangsepitheel en trilhaarepitheel.

Een speciale variant van het epitheel wordt gevormd door de klierweefsels. Hoewel klierweefsel meestal ook de bekleding vormt van een lichaamsholte, namelijk die van de afvoergang van de klier, is de bedekkende functie ondergeschikt geworden aan de productie en uitscheiding van allerhande stoffen. Klierweefsel wordt aangetroffen in speekselklieren, in de alvleesklier en in de pancreas. Ook de lever, die grotendeels bestaat uit epitheelweefsel, is op te vatten als een ingewikkeld gebouwde klier.
Epitheel bevat geen bloedvaten. Aan- en afvoer van stoffen voor de epitheelcellen geschiedt via de haarvaten in het eronder gelegen bindweefsel, door middel van diffusie.

Soms vinden we in het lichaam ook groepjes kliercellen die niet grenzen aan een afvoergang, maar zo maar los in het bindweefsel liggen. Dit noemen we endocriene klieren. De afvoer van hun afscheidingsproducten of hormonen verloopt via het bloed.



</doc>
<doc id="140983" url="https://nl.wikipedia.org/wiki?curid=140983" title="Implantologie">
Implantologie

Implantologie is het snelstgroeiende onderdeel van de tandheelkunde en heeft tot doel een of meerdere tanden te vervangen door tandimplantaten. Implantaten zijn kunstmatige wortels, meestal vervaardigd uit Titanium, die in het bot geplaatst worden.

Op het moment dat zowel de behandelaar als de patiënt met de rug tegen de muur staan als het gaat om tandheelkundige oplossingen, biedt implantologie mogelijkheden die vroeger niet bestonden. Tandheelkundige implantologie is dan ook niet een vervanging van bestaande middelen, maar een uitbreiding, waarbij het ineens mogelijk blijkt om verloren tandfuncties door middel van implantaten en de daarop vervaardigde constructies terug te vinden. Een en ander is afhankelijk van de mogelijkheid om implantaten te kunnen plaatsen. Zo is het bijvoorbeeld noodzakelijk dat er voldoende bot aanwezig is en ook op de juiste plaats.
Binnen de implantologie is het op dit moment zo dat de esthetische wens de chirurgie dicteert. In gewoon Nederlands. Als er om esthetisch redenen implantaten geplaatst moeten worden, dan is het heel vaak noodzakelijk om op de plek waar de implantaten moeten komen eerst de kwaliteit van het bot te verbeteren om daarmee te bereiken dat het eindresultaat ook esthetisch verantwoord is.

De moderne implantaten hebben meestal een schroefvorm, die in het bot wordt geschroefd. Deze schroef zal na verloop van tijd vastgroeien in het bot door een proces dat osseointegratie heet. Nadat het implantaat is vastgegroeid in het bot kan er een vervanging gemaakt worden voor de verloren tanden.

Grofweg kan de indicatie verdeeld worden tussen vervanging van een tand, vervanging van meerdere tanden en vervanging van alle tanden.


Een beoefenaar van de implantologie heet een implantoloog, dus de tandarts of kaakchirurg die implantaten plaatst. De meeste Nederlandse implantologen zijn aangesloten bij de Nederlandse Vereniging voor Orale Implantologie (NVOI).



</doc>
<doc id="141019" url="https://nl.wikipedia.org/wiki?curid=141019" title="Coumarine">
Coumarine

Coumarine is een aromatische verbinding met een prettige, in verdunde toestand naar hooi ruikende geur.

Coumarine is een stof, die in vele soorten planten (gewoon reukgras, veenreukgras, akkerhoningklaver, rolklaver) en bijvoorbeeld kaneel en tonkabonen voorkomt. De naam is afkomstig van het Spaanse "cumarú", de tonkabonenboom.

Coumarine is, samen met een aantal verwante stoffen, verantwoordelijk voor de typische hooigeur van drogend en gedroogd gras. Bij het drogen van de planten komt de stof vrij uit de suikerketens waar het in de levende plant aan gebonden is.

De precursor voor coumarine in planten is kaneelzuur. Coumarine is op zijn beurt de basis voor synthese van diverse andere stoffen, zoals aesculine, umbelliferon en de furocoumarinen.

Synthetisch wordt coumarine door middel van een Perkin-reactie uit salicylaldehyde en azijnzuuranhydride bereid.

Coumarine en verscheidene van haar verbindingen werden vroeger als smaakstof gebruikt. Sinds de jaren '50 van de 20e eeuw is dat niet meer toegestaan, omdat coumarine in grotere doses schadelijk bleek te zijn. Coumarine is een precursor van het anticoagulans (antistollingsmiddel) dicoumarol en kan bij inname onder andere leverschade, nierschade en hoofdpijn veroorzaken. Daarnaast blijkt uit dierproeven en ander onderzoek dat coumarine mutageen en daarmee mogelijk carcinogeen is. Om deze reden wordt wel geadviseerd niet te veel kaneel (dat coumarine bevat) te gebruiken.

In de geneeskunde worden van coumarine afgeleide stoffen (coumarinederivaten) als geneesmiddel gebruikt. Dit vanwege de remmende werking op de bloedstolling.

Verder wordt coumarine wel gebruikt als rattenbestrijdingsmiddel. Bij hogere doses treden inwendige bloedingen op.

In parfum en andere geurcomposities is coumarine belangrijk als geurstof. Met name in fougère parfums is het een noodzakelijk ingrediënt.

Vanwege haar fluorescente eigenschappen wordt coumarine wel gebruikt als optische witmaker.



</doc>
<doc id="141036" url="https://nl.wikipedia.org/wiki?curid=141036" title="Zout (smaak)">
Zout (smaak)

Zout is een van de vijf smaken, naast zoet, zuur, bitter en umami.

De voornaamste zoute smaken zijn natriumchloride (keukenzout), kaliumchloride, ammoniumchloride (salmiak) en lithiumchloride. Deze stoffen vervallen in ionen in het speeksel en de Na+ en Li+ ionen veranderen de lading in de receptorcellen in de tong om zo een reactie op gang te brengen.


</doc>
<doc id="141045" url="https://nl.wikipedia.org/wiki?curid=141045" title="Zuur (smaak)">
Zuur (smaak)

Zuur is een van de vijf basissmaken, naast zoet, zout, bitter en umami. De tong bezit chemoreceptoren voor elk van deze smaken; alle andere smaaksensaties zijn in feite reuksensaties. Van sommige receptoren bestaan echter diverse subtypes en werkingsmechanismen, zodat de smaakzin toch genuanceerder is dan men soms veronderstelt.

Veel mensen houden van een zure smaak en zullen daarom graag een salade met wat azijn aanmaken. Ook augurken op zuur zijn vaak geliefd, al wordt vaak wat suiker toegevoegd om zoetzuur te verkrijgen. Een groente als verzuurde wittekool (zuurkool) wordt in Nederland en Duitsland veel gegeten. Het zuur maken van levensmiddelen is bovendien een goede conserveringstechniek.

De zure smaak ontstaat wanneer waterstof zich in de vorm van positief geladen ionen losmaakt uit een zuur; De zuurgraad is een maat voor de hoeveelheid werkzame ionen, en wordt uitgedrukt in de pH. Hoe lager de pH, des te sterker het zuur. pH=7 is neutraal, bijvoorbeeld drinkwater en eieren. Maagzuur heeft een pH van 1 a 2. Een appel heeft de pH-waarde 2, dezelfde als natuurazijn. Bij de appel wordt de zure smaak gemaskeerd, vooral door de vruchtensuikers in de appel. Behalve sterk alcoholische dranken als jenever, wodka en rum zijn alle voedingsmiddelen neutraal tot zuur, en hebben dus een pH van hoogstens 7.
Basen zijn in chemische zin het tegengestelde van zuren. Licht basisch is jenever (pH=8), maar in het algemeen zijn dergelijke stoffen vies tot oneetbaar. Oplopend in pH-waarde zijn groene zeep (pH=10), wasmiddel, ammonia, soda tot gootsteenontstopper, met pH =14.

Wanneer de geladen waterstofionen de zuurreceptoren in de tong bereiken, krijgen deze een lading, en sturen een signaal naar het smaakcentrum van de hersenen via twee zenuwbanen: de nervus vagus en de nervus glossopharyngicus. Smaakstoornissen komen voor bij zo'n 7 procent van de bevolking. Over de oorzaken is weinig bekend, maar omdat veel receptoren het speeksel nodig hebben voor een goede werking, leidt een tekort daaraan tot problemen, zoals bij het syndroom van Sjögren. Bij speekseltekort kunnen zure vloeistoffen de smaakpapillen te sterk prikkelen, omdat het basische, dikvloeibare beschermlaagje ontbreekt.

Het proeven van een zure smaak leidt tot een sterke afgifte van speeksel. De meeste mensen zijn zo geconditioneerd dat het zien van een plakje citroen, of zelfs het denken eraan, al een speekselvloed op gang brengt. Daarmee bereidt het lichaam zich voor op het neutraliseren en verdunnen van de zuren, en legt het een beschermlaagje over het slijmvlies. Sommige wrang smakende stoffen, zoals tannines, drogen de mond uit en verharden de slijmvliezen enigszins. Ter preventie trekt het slijmvlies zich samen. Het "zuur kijken" heeft een vergelijkbare functie: het wangslijmvlies wordt tegen de kiezen gedrukt en schermt zichzelf en het gebit af van de zuuraanval.

Stoffen die in de natuur voorkomen, zuur smaken, of ook als (onderdeel van) voedsel bekend zijn:


</doc>
<doc id="141077" url="https://nl.wikipedia.org/wiki?curid=141077" title="Sjamaan">
Sjamaan

Een sjamaan, vrouwelijk sjamanka, is een soort priester(es) en ziener(es) die in zijn of haar gemeenschap de communicatie met de geestenwereld verzekert en magie aanwendt om zieken te genezen, voorspellingen te doen en gebeurtenissen onder controle te brengen. De methode die daarvoor gebruikt wordt is het opwekken van een toestand van trance of andere bewustzijnsverandering. Hoewel er veel lokale verschillen zijn, treedt men gewoonlijk op als bemiddelaar tussen de geesten van overleden voorouders en leden van de gemeenschap. Een verwant begrip is medicijnman die een vergelijkbare functie heeft bij de oorspronkelijke (Indiaanse) volkeren van Noord-Amerika.

Het woord "sjamaan" komt uit het Siberische Toengoezisch (Evenks) en betekent letterlijk: "(hij of zij) die weet". Het begrip is door Westerse antropologen en aanhangers van New Age abusievelijk gebruikt om de medicijnmannen van de Amerikaans-Indiaanse volkeren aan te duiden. Het gebruik van de term sjamaan voor medicijnman of -vrouw wordt door velen van hen als beledigend opgevat omdat het begrip geheel voorbijgaat aan hun eigen cultuur. 

Het voornaamste verschil tussen sjamanen uit Siberië en medicijnmannen en -vrouwen bij de Amerikaans-Indiaanse volkeren uit Noord-Amerika is dat de eersten "direct" in contact met de geestenwereld treden door een extatische vorm van "uittreding", terwijl de tweede groep (soms) op indirecte wijze de geestenwereld benadert middels bepaalde ceremonieën en rituelen. 

Ook de Jakoeten kennen een sjamaan.

De rol van de sjamaan is medische zorg te verstrekken en het voorzien in andere communautaire behoeften tijdens crisistijden door gebruik te maken van bovennatuurlijke middelen. De sjamaan communiceert op directe wijze met entiteiten op het "geestelijke vlak" om hun hulp te vragen om de behoeften van hun gemeenschappen te dienen. Zowel mannen als vrouwen kunnen sjamaan zijn, afhankelijk van culturele traditie.

Een sjamaan gebruikt verschillende methodes, technieken, (systematische manieren en handelingen) en (hulp)middelen, om tot uittreding (extase) of bewustzijnsverandering te komen. De bewustzijnsverandering heeft tot doel in contact te treden met de 'niet-alledaagse werkelijkheid' of de wereld van de geest om zodoende de axis mundi (de wereldas) te kunnen bereizen en met andere geesten in contact te treden. Zo kan kennis en kracht vanuit andere werelden aangevoerd worden. De methodes en technieken zijn divers en vaak worden er meerdere tegelijk gebruikt. De meest gebruikte (hulp)middelen en methodes staan in onderstaand overzicht.

De Evenken (Toengoezen) nabij de Amoer beschouwden Mamaldi en Khadau als het eerste mensenpaar, de ouders van de eerste sjamaan. Khadou schiep de zielen en Mamaldi blies ze leven in.




</doc>
<doc id="141119" url="https://nl.wikipedia.org/wiki?curid=141119" title="Vetblad">
Vetblad

Vetblad of Gewoon vetblad ("Pinguicula vulgaris") is een vleesetende plant uit de blaasjeskruidfamilie ("Lentibulariaceae"). De plant komt in grote delen van Europa voor, alsmede in Rusland, Canada en de Verenigde Staten. Deze soort hoort samen met "Pinguicula alpina" en "Pinguicula grandiflora" tot de bekendste Europese soorten uit hun geslacht. Ze zijn winterhard en kunnen tot op hoogten boven de 1000 m voorkomen. De bloeitijd is in mei en juni. In Nederland is de soort zeldzaam.
De plant kan 13 tot 16 centimeter hoog worden en heeft een doorgaans paarse bloem van 15 millimeter of langer.

De drie bekende soorten lijken erg op elkaar en zijn moeilijk te onderscheiden: ze zijn alle drie relatief klein en hebben lichtgroene, eironde bladeren met een opgekruld randje. Ze komen altijd voor op voedselarme, vochtige gronden, meestal in moerassen. Op hun bladeren bevatten ze klieren die een zoete, kleverige stof afscheiden. Deze stof dient om insecten te lokken en wanneer deze eraan blijven kleven, rolt het blad zich op en worden ze verteerd. De insecten dienen als voedsel, maar de plant kan het ook zonder insecten stellen.

In de volksgeneeskunde is de plant al eeuwenlang een veel gebruikt geneeskruid. Een tinctuur van de bladeren zou helpen tegen nervositeit. Ook werd het gebruikt om haaruitval tegen te gaan.

De enzymen afkomstig van het blad werden voorheen in Noorwegen gebruikt om zogeheten 'tettmelk', ofwel dikke melk, te maken. De Noorse naam luidt dan ook toepasselijk "Tettegras".



</doc>
<doc id="141256" url="https://nl.wikipedia.org/wiki?curid=141256" title="Creatinine">
Creatinine

Creatinine is een afbraakproduct van creatinefosfaat in spierweefsel en wordt door het lichaam met een vrij constante snelheid geproduceerd, afhankelijk van de aanwezige hoeveelheid spiermassa. Het wordt in de nier hoofdzakelijk passief gefiltreerd, hoewel een klein gedeelte actief wordt uitgescheiden. Hierdoor ontstaat in het bloed een evenwichtsspiegel die het resultaat is van de productiesnelheid in de spieren en de klaring door de nieren. De creatinineklaring is hierdoor een bruikbare maat die iets zegt over de glomerulaire filtratiesnelheid.

Mannen hebben meestal een hoger niveau ('spiegel') van creatinine in hun bloed dan vrouwen omdat zij meer skeletspierweefsel hebben, en in het algemeen gespierde mensen meer dan minder gespierde. Het normale niveau ligt daarom meestal ergens tussen 60 en 120 micromol/liter maar bij kinderen en oudere mensen liggen de waarden over het algemeen lager. Bij een verminderde nierfunctie wordt de bloedwaarde hoger omdat het aanbod gelijk blijft maar de klaring afneemt. Door de overcapaciteit van onze nieren is een toename van het creatinine in het bloed pas zichtbaar als circa de helft van de nierfunctie is uitgevallen. Gezien de ruime marges voor een 'normaal' creatinine kan bij een binnen normale grenzen liggend creatinine dus toch al een vrij slechte nierfunctie bestaan (bijvoorbeeld: bij een kind van 12 jaar past een serum creatinine waarde van 35 μmol/l en is een waarde van 100 μmol/L verhoogd).




</doc>
<doc id="141398" url="https://nl.wikipedia.org/wiki?curid=141398" title="Jeannette Lewin">
Jeannette Lewin

Jeannette Lewin (Vianen, 27 februari 1972) is een Nederlandse voormalige hockeyster, die 114 interlands (twaalf doelpunten) speelde voor de Nederlandse vrouwenhockeyploeg . 

Haar debuut voor Oranje maakte de dynamische middenveldster op 14 december 1990 in het duel Nederland-Engeland (3-1). Afscheid nam ze acht jaar later in de troostfinale van het wereldkampioenschap in Utrecht op 31 mei 1998: Nederland-Australië (2-3).

Lewin speelde voor Vianen en Kampong, en is getrouwd met eveneens ex-hockeyinternational Leo Klein Gebbink.

Tegenwoordig is zij tandarts.


</doc>
<doc id="141827" url="https://nl.wikipedia.org/wiki?curid=141827" title="Hypnotherapie">
Hypnotherapie

Hypnotherapie is het inzetten van hypnose als middel tegen psychische en lichamelijke klachten, maar ook voor sportprestatieverbetering. De cliënt wordt door de hypnotherapeut door middel van voornamelijk verbale communicatie in een lichte trance gebracht maar behoudt de controle over zichzelf.

De gedachte achter hypnotherapie is dat de patiënt onder hypnose gemakkelijker contact kan maken met het onderbewustzijn dan in het dagelijks leven mogelijk is omdat het rationele bewustzijn dat belemmert. Door contact met onbewuste gevoelens en ideeën krijgt de patiënt (meer) inzicht in de eigen behoeften en mogelijkheden. Met de verkregen informatie zou een proces van genezing in gang gezet kunnen worden.

Volgens hypnotherapeuten zijn er geen speciale eigenschappen nodig om onder hypnose te kunnen raken en is deze behandelingsmethode voor vrijwel iedereen geschikt, maar in het algemeen wordt hypnotherapie niet toegepast bij psychotische en ernstig depressieve patiënten.
In de loop der tijd is bij hypnotherapie minder de nadruk komen te liggen op de diepe hypnotische trance zoals die in de klassieke hypnotherapie gebruikelijk is, en zoals die in films nog vaak wordt voorgesteld: de patiënt in diepe slaap op de sofa. Bij neo-klassieke en moderne hypnotherapie wordt er gewerkt met een minder diepe trance, waardoor de patiënt een actievere rol kan innemen.

Wetenschappelijk onderzoek naar de effectiviteit van hypnotherapie heeft geen eensluidende conclusies opgeleverd. 

Er zijn ook geluidsdragers met hypnotherapie die men zelf thuis kan beluisteren. Men moet zich wel aan de instructies houden; mensen met ernstige psychische klachten mogen niet zelf experimenteren met hypnotherapie zonder professionele begeleiding.

Een aandrager van de hypnotherapie in Nederland was Albert Willem van Renterghem, bijgenaamd de Wonderdokter van Goes.



</doc>
<doc id="141899" url="https://nl.wikipedia.org/wiki?curid=141899" title="World Medical Association">
World Medical Association

De World Medical Association of WMA is een internationale vereniging die artsen vertegenwoordigt. 

De vereniging werd gesticht op 17 september 1947. Dokters van 27 verschillende landen kwamen samen op de eerste algemene vergadering van de WMA in Parijs. De organisatie werd gesticht om de onafhankelijkheid van artsen te verzekeren en om altijd de beste verzorging te verzekeren. Dit was vooral belangrijk voor dokters na de Tweede Wereldoorlog. Daarom is de WMA altijd een onafhankelijke confederatie van vrije professionele verenigingen geweest. De vereniging wordt gefinancierd door jaarlijkse bijdragen van haar leden, tachtig nationale medische verenigingen. 

De WMA voorziet in een forum voor haar leden om vrij te kunnen communiceren, actief te kunnen meewerken en een overeenkomst te bereiken over de hoge standaarden van de medische ethiek en de professionele bekwaamheid. De organisatie wil ook de professionele vrijheid van artsen over de hele wereld promoten. Deze unieke samenwerking vergemakkelijkt de verzorging van patiënten in een gezonde omgeving en verbetert de levenskwaliteit voor iedereen. 

De WMA houdt zich vooral bezig met de ethische onderdelen van het medische beroep en behandelt internationale codes op gebieden als de medische ethiek, de patiëntenrechten, onderzoek over de menselijke thema’s, ziekenzorg, militaire slachtoffers of martelen van gevangenen en gebruik en misbruik van drugs.

De WMA is officieel verbonden met de Wereldgezondheidsorganisatie. Ze werkt ook samen met vele andere organisaties op medisch terrein, in het bijzonder de World Health Professions Alliance, een verbond van professionele verenigingen voor artsen, verpleegkundigen en apothekers. 

Het belangrijkste orgaan van de WMA is de algemene vergadering die jaarlijks samenkomt en de belangrijkste beslissingen neemt. De vergadering bestaat uit verschillende afgevaardigden van de nationale organisaties, de officiers en leden van de raad van de WMA en vertegenwoordigers van de vennootschappen. De vergadering verkiest de WMA-raad iedere twee jaar met vertegenwoordigers uit elk van de zes WMA-regio’s, namelijk Afrika, Azië, Europa, Latijns-Amerika, Noord-Amerika en Oceanië.

De voorzitter van de raad, die om de twee jaar door de WMA-raad wordt verkozen is het politieke hoofd van de organisatie. De woordvoerder van de WMA is de president die jaarlijks wordt verkozen op de vergadering. Als hoofd van de uitvoerende macht van de WMA werkt de secretaris-generaal voltijds op het secretariaat.


</doc>
<doc id="141955" url="https://nl.wikipedia.org/wiki?curid=141955" title="Hans Visser (predikant)">
Hans Visser (predikant)

Johan "("Hans")" Visser (Den Haag, 3 april 1942) is een Nederlands emeritus predikant.

Sinds 1979 was hij als dominee verbonden aan de Nederlands-hervormde (thans PKN) Pauluskerk te Rotterdam. Hij kreeg landelijke bekendheid door zijn inzet voor de situatie van drugsverslaafden en daklozen. Visser is bekend als pleitbezorger van pedoseksuelen en als lid en bekend spreker van de omstreden vereniging voor pedofielen MARTIJN.

Hans Visser groeide op in een orthodox-protestants gezin in Den Haag. Als kind wilde hij al dominee worden. Na het christelijk gymnasium te hebben gevolgd vertrok hij naar Utrecht om daar theologie te gaan studeren (1960 - 1965). Zijn eerste baan als pastoraal werker vond hij bij Hoogovens (het huidige Tata Steel) in IJmuiden. 

In de jaren zeventig werkte hij als zendeling in Indonesië. Teruggekeerd in Nederland werd hij in 1979 benoemd tot directeur van de Stichting voor Kerkelijke Sociale Arbeid in Rotterdam. In die hoedanigheid werd Visser dominee in de Pauluskerk dat een toevluchtsoord werd voor daklozen en drugsverslaafden. Project Perron Nul begon in 1987. Door de aanzuigende werking bivakkeerden er naast het Rotterdamse Centraal Station op een gegeven moment meer dan duizend verslaafden. Visser werd in deze tijd landelijk bekend. Burgemeester Bram Peper besloot in 1994 Perron Nul te sluiten. De drugsgerelateerde overlast verspreidde zich daarna over de stad onder andere naar de daklozenopvang van de Pauluskerk. In maart 2005 kondigde Visser aan dat de Pauluskerk op verzoek van de gemeente zal worden gesloopt, waarschijnlijk nog vóór het einde van het jaar. De opvang zal worden opgedeeld in drie kleinere eenheden, verspreid over Rotterdam.

Hans Visser promoveerde op 24 februari 2000 aan de Universiteit Utrecht op een proefschrift getiteld "Creativiteit, wegwijzing en dienstverlening. De rol van de kerk in de postindustriële stad". In hetzelfde jaar kwam er een boek uit van Visser over het leven van Christus: 'Jezus was een vreemdeling'. Sinds 2007 is Visser met emeritaat.

In het boek "Vissers in troebel water" van publicist en onderzoeker Peter Siebelt uit 2006 wordt beweerd dat dominee Visser "een sleutelrol van bedenkelijke signatuur bij tal van actiegroepen" speelde, met name op het gebied van pedoseksualiteit, instemmingsleeftijd, wetgeving en drugsgebruik. Telegraaf journalist Martijn Koolhoven schreef vervolgens het artikel ‘Subsidiewaas rond werk in Pauluskerk’ en tevens ‘Drugs gekocht van gemeentegeld’.




</doc>
<doc id="142036" url="https://nl.wikipedia.org/wiki?curid=142036" title="Achillespeesontsteking">
Achillespeesontsteking

Achillespeesontsteking of tendinitis Achillis (Latijn "tendo" = pees, Grieks "-itis" duidt een ontsteking aan) is een ontsteking van de achillespees.

Een achillespeesontsteking is een pijnlijke ontsteking van de pees zelf, die tussen de grote kuitspier en het hielbeen loopt. Ook de "bursa tendinis calcanei", de slijmbeurs rondom de achillespees kan ontstoken raken (achillobursitis).

Achillespeesontsteking ontstaat meestal als sportblessure bij overmatige belasting van de achillespees bij hardlopen of als deel van een spanningsverwonding. Schoenen met te stijve zolen of een te zacht contrefort kunnen een vergrote spanning op de pees veroorzaken en daarmee achillespeesontsteking in de hand werken of verergeren. In extreme gevallen kan zelfs een achillespeesruptuur optreden. Soms is er ook geen duidelijke oorzaak aantoonbaar. De ontsteking is in het algemeen aseptisch; er komen geen micro-organismen aan te pas.

De ernst van de ontsteking wordt uitgedrukt in graden. Graad 1 is de lichtste vorm, waarbij er pijn is na het sporten. Graad 4 is de zwaarste vorm, waarbij er de gehele dag, ook in het dagelijks leven, pijn bestaat.

Er zijn verschillende behandelingen mogelijk zoals:

Niet al deze behandelingen zijn bij alle besproken vormen van (peri)tendinitis achilles even goed. Het geven van corticosteroïdinjecties in de pees zelf is zelfs gecontraindiceerd wegens het gevaar voor ruptuur. Een nieuwe behandelingsmodaliteit is de zogeheten "autologe bloedinjectie". Hiertoe wordt bloed afgenomen van de patiënt en onder echogeleide geïnjecteerd op de aangedane plaats.


</doc>
<doc id="142053" url="https://nl.wikipedia.org/wiki?curid=142053" title="Aftershave">
Aftershave

Aftershave is een cosmetisch product dat gebruikt kan worden na het scheren. De term aftershave komt uit het Engels en betekent "na scheren".

Aftershaves zijn producten die na het scheren op de geschoren huid worden aangebracht. Door het scheren kan de huid branderig zijn gaan aanvoelen en kunnen kleine wondjes zijn ontstaan. De poriën van de huid zijn meer geopend dan normaal.

Aftershave bevat daarom vaak adstringerende stoffen en organische zuren, die de poriën van de huid wat samentrekken, ontsmettende stoffen die voorkomen dat de wondjes gaan infecteren en verkoelende stoffen die het branderige gevoel onderdrukken.

Een ander belangrijk aspect van aftershave is de geur. Vaak wordt aftershave gezien als een soort mannelijk parfum.

Tot ongeveer 1990 waren vooral de aftershavelotions in de mode. Na die tijd kwamen twee andere vormen op: de aftershavebalsem en de aftershavegel.

Aftershavepoeders en -crèmes zijn al vele decennia in onbruik geraakt.

Aftershave lotion kan bijvoorbeeld bestaan uit de volgende bestanddelen:

Een aftershavegel bevat meestal geen, of anders maar een beetje, alcohol. Hier is water het hoofdbestanddeel. Wel bevat het een gelvormer in de vorm van een natuurlijk gom (bijvoorbeeld xanthaan) of een polymeer (bijvoorbeeld natriumcarbomeer).

Een aftershavebalsem is meestal een soort crème.


</doc>
<doc id="142066" url="https://nl.wikipedia.org/wiki?curid=142066" title="Beroepseczeem">
Beroepseczeem

Eczeem is een ontstekingsreactie van de huid, meestal als gevolg van een allergie. Wanneer dit optreedt als gevolg van contact met bepaalde stoffen bij het uitoefenen van een beroep, wordt gesproken van beroepseczeem.

Stoffen waarvan bekend is dat ze vaak beroepseczeem veroorzaken zijn geurstoffen in cosmetica, conserveringsmiddelen, bepaalde bestanddelen van rubber, geneesmiddelen (zalven) en onedele metalen zoals nikkel en chroom.
Beroepseczeem ontstaat vaak geleidelijk. Door veelvuldig in aanraking te komen met een bepaalde stof kan de huid op den duur allergisch gaan reageren.

Beroepseczeem ontstaat niet alleen door contact met irriterende stoffen maar soms ook door het veelvuldig wassen van de handen. Veel contact met water tast de natuurlijke vetlaag van de huid aan waardoor de huid meer kwetsbaar is voor ontstekingen.

Beroepsgroepen waarin vaak beroepseczeem geconstateerd wordt zijn de schoonmaakbranche, de kappersbranche, de bouw, de gezondheidszorg en de metaalbewerkingsbranche.

De behandeling zal onder meer bestaan uit het aanpassen van de werkzaamheden waarbij gekeken wordt of het mogelijk is om de irriterende stof te vermijden. Dat is lang niet altijd mogelijk, zodat mensen met beroepseczeem soms gedwongen zijn om een ander beroep te kiezen.


</doc>
<doc id="142501" url="https://nl.wikipedia.org/wiki?curid=142501" title="Automutilatie">
Automutilatie

Automutilatie is het woord voor zelfbeschadiging of zelfverminking, zoals gebruikt in de geneeskunde in het algemeen en in de psychiatrie en de zorg voor mensen met een verstandelijke handicap in het bijzonder.

De ernst varieert van nauwelijks merkbaar (bijvoorbeeld zich de huid openkrabben bij jeuk) tot gedrag dat leidt tot doofheid, blindheid, amputatie van hele ledematen of de dood. Zelfdoding is nadrukkelijk geen doel bij automutilatie.

Soms is het doel van automutilatie het zichzelf opzettelijk pijn doen. Dit kan op allerlei manieren plaatsvinden zoals in de eigen huid krassen of snijden (deze manieren worden het meest gebruikt), schaven, branden, slaan, haren uit trekken, met het hoofd tegen de muren bonken, zichzelf schoppen of zelfs in extreme gevallen, giftige middelen drinken of botten breken.

Automutilatie is vaak een symptoom van een psychiatrische aandoening zoals een borderline-persoonlijkheidsstoornis, maar dit is niet altijd het geval. De wijze waarop automutilatie plaatsvindt kan meer duidelijkheid geven over de achterliggende redenen. Vaak geldt voor alle vormen van automutilatie, dat zolang deze oorzaak niet is achterhaald, het gedrag blijft bestaan. Toch bestaat er ook zoiets als "restgedrag". Dit is een mildere vorm van automutilatie, die optreedt uit gewoonte. 

In Japan is rituele automutilatie een traditie onder de Yakuza als ze hun commandant/bendeleider hebben teleurgesteld. Om hun excuses aan te bieden voor hun gemaakte fout, snijden ze zelf met een mes het bovenste deel van hun pink af en bieden dat aan hun meerdere aan. Wanneer ze nog een keer een fout maken, moeten ze dit bekopen met hun leven.

Zelfverminking triggert de release van endorfines, de natuurlijke reactie van het lichaam op stress en pijn.

Er kunnen verschillende redenen zijn waarom iemand automutileert:


Mensen die automutileren kunnen hier moeilijk mee stoppen. De gewoonte om te automutileren ontstaat vaak geleidelijk en is moeilijk te doorbreken. 

Het ontwikkelen van een geestelijke verslaving komt vaak voor bij automutilisten. De drang tot automutilatie wordt getriggerd door de lichamelijke verslaving aan endorfine maar ook vooral door geestelijke verslaving aan emoties die worden opgewekt of worden onderdrukt tijdens de automutilatie. De emoties waaraan de persoon is verslaafd staan in het algemeen in verband met een (mogelijk aanwezige) psychische stoornis.


496-406 v.Chr.: In het toneelstuk van Sophocles vermoordt Oedipus onwetend zijn vader en trouwt met zijn moeder. Nadat zij zelfmoord heeft gepleegd, pakt Oedipus haar broche en steekt hiermee zijn ogen uit.

200 v.Chr.-200 na Chr.: In India ontwikkelde de hindoeïstische mythologie zich. In één mythe zag Soordas de Heer Krishna. Om het wondermooie beeld te bewaren, verwijderde hij zijn beide ogen. Soordas is dus letterlijk een blinde volgeling.

1e eeuw v.Chr.: Het verhaal van Cybele en Attis is geschreven door de Romeinse dichter Catullus. Nadat hij ontrouw was aan Cybele hakte hij zijn lendenen af met een scherpe vuursteen. Hij werd het voorbeeld voor priesters en andere volgelingen op het festival van ‘de Dag van het Bloed’ op 24 maart.

2e eeuw- 4e eeuw: 
Bijbelse verwijzingen (gesteld dat men deze teksten letterlijk zou nemen)
Marcus 9:47-48
Matteüs 6:22-23

11e eeuw: Automutilatie als expressie van het christelijk geloof werd beoefend door geselmonniken. Vele nonnen en gelovigen uit de Middeleeuwen hongerden zichzelf uit als zuivering, geselden en krasten zichzelf. Zelfs de huidige rooms-katholieke beweging Opus Dei doet aan rituele zelfkastijding.

Circa 1300: Marco Polo beschrijft hoe de Kalief van Bagdad de christenen bedreigde, door te eisen dat ze met hun geloof een berg moesten verzetten, of anders sterven als ze zich niet wilden bekeren tot de Islam.
Een eenogige christelijke schoenmaker werd gered omdat hij de tekst van Matteüs 5:29 in acht genomen had. Marco Polo gaf als commentaar: "Door deze daad kan je over de voortreffelijkheid van zijn geloof oordelen."

1846: Het eerste onderzoeksrapport over automutilatie werd gepubliceerd. Het beschrijft een weduwe vol schuldgevoel die haar beide ogen had verwijderd.

1886: Een Afrikaanse bosjesmannenfamilie werd tentoongesteld in Berlijn. Vier van de zes familieleden hadden één of meer vingers die geamputeerd waren.
Rudolf Virchow heeft tekeningen gemaakt van hun handen en noteerde dat “bij elke ziekte van welke aard dan ook, het gebruikelijk is dat ze stukken van hun vinger amputeerden, te beginnen bij de pink aan de linkerhand.” Vingeramputaties zijn ook gekoppeld aan rouw bij Afrikaanse stammen. De grootte van de amputatie (hoeveel van de vinger er werd verwijderd) zou de betrokkenheid van de geamputeerde met de overledene aangeven.

1888: De kunstschilder Vincent van Gogh, die boos was op zijn huisgenoot, sneed zijn oorlel af en verzond deze naar een prostituee genaamd Rachel.

1920: In Freuds theorie van de doodsdrift onttrekt de persoon zich aan menselijk contact en trekt hij zichzelf terug in een narcistische positie. In stilte leidt hij zichzelf naar de dood. Freud benadrukt dat het alleen door de activiteit van de levensdrift is dat de doodsdrift uiterlijk wordt afgebeeld als destructieve impulsen op objecten in de buitenwereld.

1938: Karl Menninger suggereerde dat automutilatie een poging zou kunnen zijn om zichzelf te genezen. Hij schreef: "Lokale zelfdestructie is een vorm van gedeeltelijke zelfmoord om volledige zelfmoord te voorkomen". Menninger heeft dit gedrag in vier categorieën ingedeeld: neurotisch, psychotisch, organisch en religieus.

1960: Eeuwen lang werd traditionele insnijding onder de Bangwastam in Afrika uitgevoerd om schoonheid te verhogen en de sociale status aan te geven. Het had ook medische doeleinden. Een ster gesneden in de huid boven de lever zou hepatitis voorkomen, en insnijdingen over het hele lichaam zou iemand bevrijden van geesten. Aan deze traditie werd een einde gemaakt in 1960, omdat deze niet zou helpen.

1983: De interesse van de moderne psychiatrie voor automutilatie werd gekenmerkt door een verhandeling van Pattison en Kahan in 1983. Op basis van 56 gepubliceerde rapporten deelden Pattison en Kahan automutilatie in op basis van dodelijkheid, methode en herhaling. Ze stelden een kaart op waarmee alle automutilatiegedragingen ingedeeld konden worden.

1990: Een wereldwijd geaccepteerde indeling van automutilatie werd opgesteld door A.R. Favazza en R.J. Rosenthal, voorgesteld in het boek: “Bodies Under Siege” (1996).

2000: De organisatie Girls Xpress verzorgt zelfhulpgroepen en voordrachten op conventies om het onderwerp meer bekend te maken en de taboes te verbreken.



</doc>
<doc id="142603" url="https://nl.wikipedia.org/wiki?curid=142603" title="Traanklier">
Traanklier

De traanklier of glandula lacrimalis is een buiten de oogbol gelegen klier in het voorste zijdelingse gedeelte van de oogkas. Via 10-12 kleine traankanaaltjes wordt traanvloeistof afgescheiden onder het bovenste ooglid. De kliersecretie staat onder invloed van het zenuwstelsel en wordt reflexmatig in gang gezet door prikkeling van het bindvlies en het hoornvlies. Verschillende prikkels kunnen de traansecretie stimuleren: droogheid van bindvlies of hoornvlies, mechanische prikkels (zandkorrels, vliegje in het oog), chemische prikkels (uien, traangas), allergische prikkels (hooikoorts) of psychische prikkels (huilen).


</doc>
<doc id="142612" url="https://nl.wikipedia.org/wiki?curid=142612" title="Paddo">
Paddo

Paddo is de in de loop van de jaren 1990 in Nederland en Vlaanderen populair geworden verzamelnaam voor de psilocybine en psilocine-houdende paddenstoelsoorten, een groep die vooral bekend is om haar hallucinogene en ook psychedelische werking. Andere, internationaal bekende bijnamen zijn: Psilo, Shroom en Magic Mushroom.

Zoals ook met andere hallucinogene drugs het geval is, bijvoorbeeld met de synthetische stof LSD, kunnen ze vanwege met name de visuele effecten en veranderingen in sfeerbeleving door de liefhebbers enerzijds 'profaan' worden gebruikt als genotmiddel, maar anderzijds door ervaren en ingewijde gebruikers ook met diepere bedoelingen: als middel om bijvoorbeeld psychologische, filosofische en spirituele inzichten te verwerven.

De benaming paddo betreft "Psilocybe" paddenstoelen en verwante paddenstoelsoorten: deze soorten bevatten voornamelijk de werkzame bestanddelen psilocybine en psilocine. Over het algemeen worden de giftige Amanitasoorten en verwanten niet als paddo's gezien. In tegenstelling tot paddo's zijn Amanitasoorten vaak giftig en sommigen kunnen zelfs al in kleine hoeveelheden dodelijk zijn.

Paddo's komen in grote delen van de wereld in het wild voor. Ook in Nederland komen tientallen soorten die onder paddo's worden gerekend in de natuur voor.

In de jaren 90 kreeg het gebruik van paddo's in Nederland bekendheid, mede door de verkoop in smartshops. Verkoop en bezit van paddo's is in Nederland sinds 1 december 2008 verboden. De ministers Ab Klink (Volksgezondheid) en Ernst Hirsch Ballin (Justitie) hebben in 2007 naar aanleiding van een aantal incidenten die in de publiciteit in verband werden gebracht met paddogebruik besloten dat paddo's voortaan bij lijst 2 van de Opiumwet zullen worden geschaard.

Paddo's zijn op verschillende manieren te verkrijgen, onder andere:

Onder inheemse Midden- en Zuid-Amerikaanse volkeren zijn de hallucinogene effecten van de daar groeiende "Psilocybe mexicana" al duizenden jaren bekend; zij roemen de paddenstoel omdat deze de gebruiker in staat zou stellen in contact te treden met het hiernamaals, de toekomst of een hogere werkelijkheid.

Ook in Europa worden paddo's al vele eeuwen gebruikt. Als religieus sacrament worden paddo's al lang gebruikt in rituelen en ceremonies. In 1955 mocht amateur-ethnobotanicus R. Gordon Wasson als westerling een sjamanistisch ritueel in Mexico bijwonen waarin "Psilocybe mexicana" werd gebruikt. In 1957 werd zijn verhaal erover gepubliceerd in Life Magazine onder de titel "Seeking the Magic Mushroom". De Zwitserse biochemicus Hofmann, de ontdekker van LSD, was de eerste die erin slaagde de werkzame bestanddelen psilocyne en psilocybine te isoleren.

Vanaf 1994 werden paddo's in smartshops in Nederland verkocht. Daarna schoten smartshops als paddenstoelen uit de grond, met name in Amsterdam.. De verkoop van paddo's aan minderjarigen was verboden In het begin van de 21e eeuw was het gebruik van paddo's onder een beperkte groep westerlingen populair; zij gebruikten dit middel veelal om hallucinaties op te wekken. In 2003 bezochten leden van de Nederlandse Tweede Kamer een paddokwekerij in Alphen aan den Rijn. In 2007 wilde een meerderheid van de Tweede Kamer de verkoop van paddo's gaan verbieden.

Er zijn veel psilocine bevattende paddenstoelen. Voorbeelden van paddosoorten zijn:

Ook de vliegenzwam ("Amanita muscaria") kan hallucinaties veroorzaken, maar deze paddenstoel, waarvan ook het gebruik bekend is door sjamanen in diverse culturen, is in grotere doses giftig en wordt doorgaans niet als paddo betiteld. Gebruikers omschrijven dat de werking ervan van de gangbare psilocybine bevattende paddo's verschilt, met name door onaangename en verontrustende bijwerkingen zoals speekselvloed en wazig zicht. In tegenstelling tot psilocybe paddenstoelen zijn "Amanita"soorten giftig. Dit komt voornamelijk door de stof iboteenzuur. Sommige Amanitasoorten zijn zelfs dodelijk. Amanita paddenstoelen worden over het algemeen niet aangeboden door smartshops.

Het in Nederland inheemse Puntig kaalkopje ("Psilocybe semilanceata") is één van de sterkere soorten. De "Mexicaanse" ("Psilocybe cubensis") bevat wat minder Psilocine en Psilocybine dan het Nederlandse kaalkopje en wordt het meest aangeboden omdat deze heel eenvoudig te kweken is. Ook is de Mexicaanse paddo het populairst onder trippers. De "Hawaïaanse" ("Copelandia cyanescens") is één van de sterkste hallucinogene paddenstoelen bekend. Doordat deze paddenstoel moeilijker te kweken is en de trip een vrij intense en diepe beleving kan zijn, is zij minder populair als genotmiddel. De "Hawaïaanse" geeft een sterk confronterend en serieus effect en is daardoor enkel geschikt voor mensen die ervaring met andere soorten hebben. Bij de meeste incidenten die in de media belicht zijn (2007), betrof het gebruik van "Hawaïaanse" paddo's. Daarom verkopen de meeste smartshops geen "Hawaïaanse" paddo's aan onervaren klanten. Liefhebbers roemen deze soort om de diepe gedachten en het visueel spektakel die tijdens de trip worden beleefd. De sterkst bekend hallucinogene paddenstoel is waarschijnlijk de psilocybe azurescens, die door kwekers in Nederland vaak buiten of in grotten wordt gekweekt.

De werkzame stoffen van paddo's zijn wisselend in de paddo's aanwezig, en daarom is het lastig te doseren.

Er is onderzoek gedaan naar de veiligheid van paddo's, voornamelijk door de Nederlandse overheid.

In opdracht van de Minister van Volksgezondheid, werd in de werkgroep Smartshops (1998) gekeken naar de veiligheid van paddo's. De werkgroep schreef in het rapport: "Psilocybine en psilocine zijn bij "normale" gebruiksdoseringen nauwelijks toxisch. Van lichamelijke afhankelijkheid is vermoedelijk geen sprake, noch van ernstige lichamelijke schade. De grootste risico's zijn roekeloos gedrag onder invloed van de stof en het ondergaan van een zogenaamde "bad trip". De kans op het ervaren van een "bad trip" wordt vergroot als de stof wordt geconsumeerd door psychisch instabiele mensen. Echter, hoe naar en angstaanjagend deze trips ook kunnen zijn, bad trips leiden normaliter niet tot blijvende geestelijke problemen. Bad trips zijn echter wel risicovol voor mensen met een (potentiële) psychose of depressie. Het risico van geestelijke afhankelijkheid is vermoedelijk gering."

Het Coördinatiepunt Assessment en Monitoring nieuwe drugs (CAM) is een overheidsorgaan dat bestaat uit topfunctionarissen van alle overheidsinstanties die met drugs te maken hebben en experts op het gebied van drugs. Het CAM adviseert de overheid over nieuwe drugs. Het CAM heeft in 2000 een risicoschatting paddo's gemaakt. De conclusie van het CAM was dat er geen reden was om paddo's te verbieden:

De minister van Volksgezondheid gaf in 2000 opnieuw dezelfde opdracht aan een nieuwe werkgroep, ditmaal met meer aandacht voor de paddo. De werkgroep Smartshops had niet veel toe te voegen aan de conclusie van het CAM en schreef hierover: “De werkgroep concludeert dat er een discrepantie bestaat tussen de risico’s van paddo’s en het thans volgens de rechter van toepassing zijnde regime (lijst 1 Opiumwet)”

In 2004 hebben het Heffter Research Center en het psychiatrisch ziekenhuis te Zürich een onderzoek gedaan naar de schadelijkheid van psilocine, een actieve stof in paddo's. Dit onderzoek toont aan dat psilocine niet schadelijk is voor het lichaam.

Het Trimbos-instituut noemt de volgende risico's bij Paddogebruik:
"Voor zover nu bekend, leveren paddenstoelen die in de winkel verkocht worden geen direct gevaar op voor de volksgezondheid. In individuele gevallen en voor bepaalde groepen mensen kan er echter wel degelijk sprake zijn van een groot risico:

Het Coördinatiepunt Assessment en Monitoring nieuwe drugs (CAM) heeft in 2007 op verzoek van Minister Klink een vernieuwd onderzoek gedaan naar de risico's van Paddo's. De minister vroeg deze commissie van experts om ditmaal specifiek te kijken naar het onvoorspelbare karakter van paddo’s in samenhang met de hallucinogene werking.
Het rapport is veel uitgebreider dan het rapport in 2000. De CAM schat de risico's niet significant anders in dan in het risicoschattingsrapport paddo's 2000: de risico's worden zelfs iets lager ingeschat dan in 2000. Het CAM noemt Paddo's "een relatief onschadelijk alternatief voor zwaardere hallucinogenen" Uiteindelijk komt de risico-score 2007 op 8.5 t.o.v. 9.2 in 2000:
"In vergelijking met andere middelen waarvoor het CAM risicoschattingen heeft uitgevoerd (MBDB, MTA, PMMA, ketamine en GHB), scoren de paddo’s relatief laag op de risicoschaal."

Het CAM adviseerde tegen een verbod op paddo's omdat:

De CAM meent dat de meeste winst te behalen is met goed voorlichtingsmateriaal te ontwikkelen voor gebruikers, inclusief materiaal voor buitenlandse toeristen in de moedertaal. Ook adviseert het CAM om de dosis te verkleinen naar maximaal 10-15 gram verse paddo’s per verpakkingseenheid.

De paddo kan op de volgende manieren gebruikt worden:

Er zijn gebruikers die ervoor kiezen om hun paddo's in een chocoladereep te verwerken. Dit wordt als minder veilig beschouwd omdat chocola enzymen (zogeheten MAO-remmers) bevat die de afbraak van de psilocybine tegenhouden, waardoor in theorie de effecten heviger of langer kunnen zijn waardoor men ziek kan worden. De hoeveelheid chocolade die hier echter voor nodig zou zijn is dusdanig hoog dat dit niet echt een risico vormt.

Het combineren van psilocybine-bevattende paddenstoelen met chocolade is een eeuwenoud gebruik. In 1502 kregen gasten bij de kroning van de azteekse leider Montezuma II een cacao-brouwsel geserveerd.

Natuurlijk is de sterkte van het effect afhankelijk van de hoeveelheid ingenomen paddenstoelen. Het effect van gebruik van de verschillende soorten paddo's hangt ook af van de situatie waarin de paddo gebruikt wordt en van de stemming van de tripper. Dit laatste wordt door Timothy Leary "set and setting" genoemd. Bovendien verschilt de werking per persoon. Waar de ene gebruiker een lekkere rustige trip heeft van de kaalkopjes, kan een ander daar een zware trip van krijgen. Bovendien is het effect op een nuchtere maag sterker.

De effecten van de paddenstoel beginnen circa 30-45 minuten na inname en houden zo'n 3 tot 6 uur aan. Ervaren gebruikers die bekend zijn met de verschijnselen, kunnen ze echter soms al binnen een kwartier opmerken. Sommigen beschrijven het effect als vergelijkbaar aan het effect van LSD, maar kalmer, goedaardiger en aardser. Andere vinden dat het gevoel van een paddotrip niet te vergelijken is met andere drugs. Hoewel de beleving voor iedereen anders is, zijn er toch een aantal gemeenschappelijke ervaringen die onder invloed van paddo's ervaren worden:
Overigens is niet iedereen in dezelfde mate vatbaar voor dergelijke, voor sommigen zelfs zeer spectaculaire visuele effecten van paddo's en ook LSD, hetgeen op enigerlei wijze verband zou kunnen houden met de neurotransmitters in de hersenen: een aanwijzing hiervoor kan zijn dat zij namelijk wel in enige mate dergelijke effecten kunnen beleven bij gelijktijdig gebruik van antidepressiva.

Net als met andere drugs, zoals speed en XTC, kunnen onwillekeurige kaakbewegingen ontstaan.

Veel psychonauten gebruiken regelmatig paddo's en vinden de drug leerzaam.

Bij chronisch gebruik ontstaat geen lichamelijke afhankelijkheid. Na een té regelmatige inname (vaker dan eens per week of enkele weken) verliest de paddenstoel haar effect.

In 2006 toonde het Amerikaanse Johns Hopkins Medisch Instituut met een onderzoek aan dat psilocybe paddenstoelen mystieke en spirituele ervaringen kunnen veroorzaken in gebruikers. Een derde van de gebruikers had een mystieke ervaring en de helft daarvan beschreef het als de belangrijkste spirituele ervaring van hun leven.

Een paddo kan verkeerd vallen, waardoor de gebruiker een bad trip krijgt. Dit ligt vaak aan de lichamelijke of geestelijke situatie, waar de gebruiker zich op dat moment in bevindt, zoals de aanwezigheid van ziekten. Ook kan het zijn dat de gebruiker zich niet op zijn gemak voelt op de locatie waar de paddo gebruikt wordt. In extreme gevallen kan dit leiden tot het inroepen van hulp van een ambulance of ziekenhuisopname. In veruit de meeste gevallen is hulp van ambulancepersoneel voldoende. Anderen kunnen vaak na een aantal uur ziekenhuisopname weer naar huis. Vaak is er sprake van bestaande psychische problemen, combinatie van verschillende drugs en/of alcohol of slaapgebrek. Ook is er vaak sprake van te hoge doseringen paddo's of sterke soorten paddo's, zoals de "Hawaïaanse".

In het kort was de stand van zaken in 2007.


De Nederlandse Opiumwet, waarin staat welke drugs verboden zijn, is gebaseerd op een aantal VN verdragen. Met het ondertekenen van deze verdragen heeft Nederland zich daarmee verplicht om deze stoffen te verbieden, net zoals de andere landen die lid van de VN zijn. De International Narcotics Control Board controleert of landen de verdragen nakomen.

Het VN-verdrag psychotrope stoffen van 1971 heeft Nederland verplicht om de stoffen psilocine en psilocybine in de Opiumwet op te nemen. Bij de totstandkoming van dit VN verdrag hebben de makers uitgebreid gediscussieerd of paddo's en bepaalde andere planten in het verdrag moesten worden opgenomen. Er is bewust gekozen om paddo's niet te verbieden, maar twee van de stoffen die in paddo's voorkomen wel. Paddo's zijn dus volgens het VN verdrag niet illegaal, maar de stoffen psilocine en psilocybine wel. Men zou deze stoffen namelijk synthetisch kunnen produceren en bijvoorbeeld in een pil als drugs verkopen. Dat wilde de VN verbieden, maar de paddo's zelf niet.

Dat had een paar redenen: Allereerst levert het veel juridische problemen op om iets wat van nature voorkomt in een land te verbieden. Als men een plant of paddenstoel verbiedt, dan worden landeigenaren bijvoorbeeld strafbaar. Verder mag men de vrijheid van godsdienst niet inperken. Paddo's worden immers gebruikt als religieus sacrament in eeuwenoude sjamanistische tradities. Paddo's staan daarom niet op een van de lijsten van de Opiumwet.

In de meeste VN lidstaten zijn paddo's legaal. Landen met een restrictief drugsbeleid hebben hun wetten echter aangepast (dat geldt sinds 1 december 2008 ook voor Nederland), maar zelfs in sommige staten van de wat drugsbeleid betreft restrictieve Verenigde Staten zijn verse paddo's legaal.
In 2005 zijn in het Verenigd Koninkrijk paddo's strafbaar gesteld nadat paddo's daar in 2 jaar zo populair waren geworden dat er meer dan 100.000 porties per maand werden verkocht in 500 headshops. Na het verbod op paddo's in het Verenigd Koninkrijk is het recreatieve gebruik van de giftige Amanita paddenstoelen daar populair geworden.

Van 1997 tot 2002 heeft er in Nederland een lange reeks rechtszaken gediend over de legaliteit van paddo's. Het psychotrope stoffenverdrag verbiedt niet alleen de stoffen psilocine en psilocybine, maar ook preparaten daarvan, zoals pillen en drankjes met deze stoffen erin.
Justitie stelde in deze zaak tegen een paddokweker en twee smartshophouders (Conscious Dreams & Mindscapes) dat alle paddo's (verse en gedroogde) eigenlijk een preparaat/bewerking waren van de stoffen psilocybine en psilocine. In november 2002 gaf de Hoge Raad de aanklager gelijk en daarmee werden actief gedroogde paddo's verboden. Verse paddo's bleven legaal.
De officier van justitie van de zaak, Revis, had drie tot vier jaar geëist. De rechtbank in 's-Hertogenbosch gaf iedereen (behalve een vrouw) een taakstraf van 240 uur dienstverlening. De vrouw (de dochter van de paddokweker) kreeg 120 uur dienstverlening. Revis ging in hoger beroep en het Gerechtshof van 's-Hertogenbosch had ook alleen maar dienstverlening geëist.

Het oordeel in de zaak Kerkdriel veroorzaakte direct een nieuwe serie van rechtszaken, waarin paddogroothandel De Sjamaan de International Narcotics Control Board van de Verenigde Naties als getuige voor het Hof van 's-Hertogenbosch opriep. Het INCB getuigde dat paddo's niet onder het verdrag vallen. Dat geldt voor zowel de verse als de gedroogde vormen. Bovendien getuigde de INCB dat enkel de stoffen illegaal waren als die uit de paddo gehaald worden. De vicepresident van de INCB is tevens de hoofdinspecteur van Opiumwetzaken van Nederland geweest en kon in die hoedanigheid stellen dat de Hoge Raad fout geoordeeld had in 2002.
Professor en toxicoloog De Wolff deelde zijn expertise en vertelde de rechtbank dat paddo's niet gevaarlijk zijn.
Experts beaamden dat paddo's vanzelf indrogen en dat dit niet illegaal kon zijn. In 2005 won De Sjamaan de zaak op dit laatste punt, zonder dat het Hof zich uit hoefde te spreken over de getuigenis van de VN.

Hoewel de VN stelt dat Nederland het VN-verdrag verkeerd uitlegt, worden actief gedroogde paddo's nu als illegaal gezien. Toch is er na 2005 niemand meer succesvol vervolgd voor droge paddo's.

Op 24 maart 2007 pleegde een 17-jarige Franse toeriste zelfmoord door van een viaduct af te springen, terwijl zij naar men zei paddo's had gebruikt. Later werd er bij monde van Wim Best, van de inspectie van opiumzaken van het ministerie van Volksgezondheid, gemeld “Men zegt dat ze paddo's heeft gebruikt, maar er is geen sectie of toxicologisch onderzoek verricht. Het meisje zou psychisch in de war zijn geweest.”

In reactie op deze dramatische gebeurtenis overwoog de Nederlandse regering om paddo's volledig te gaan verbieden.

Op 23 juni 2007 had de politie een deel van de Martelaarsgracht in Amsterdam enige tijd voor het verkeer afgesloten omdat een toerist door het lint ging in een hotel. Hij had samen met een paar vrienden bier, 6 paddo's en spacecake gebruikt, maar omdat het gewenste effect uitbleef, at hij er nog meer. Dat had echter een verkeerde uitwerking. De man begon met glas te gooien, verminkte zichzelf en hij sloeg de bovenste verdieping van het hotel kort en klein.
Agenten konden de man uiteindelijk overmeesteren. Hij is met ernstige verwondingen naar het ziekenhuis gebracht.

In Amsterdam doodde een 28-jarige Fransman, op 14 juli 2007, zijn hond. De man zei onder invloed van paddo's en wiet te zijn. Later heeft de GGD gemeld dat dit niet het geval was, maar dat de man een psychotische episode gehad heeft. Agenten troffen de man naakt en onder het bloed aan in zijn busje aan de Herengracht. De man verklaarde de geest van de hond te willen bevrijden. De GGD sprak later tegen dat de man onder invloed van paddo's en wiet zou zijn geweest en zei dat hij een psychose had. In de daaropvolgende rechtszaak was paddogebruik voor de man een argument om onder vervolging uit te komen. De rechter geloofde dit echter niet; er werden bij onderzoek geen actieve stoffen van paddo's in zijn bloed aangetroffen.

Minister Klink noemde het "ongelukkig dat daarmee het beeld is opgeroepen dat op basis van dit incident is gekozen voor een paddoverbod." In dec. 2008 had hij het voorval nog "doorslaggevend" genoemd voor het verbod.

Naar aanleiding van het op handen zijnde verbod op zogenaamde 'natte paddo's', is op vrijdag 16 oktober 2007 de actiegroep Red de paddo opgericht. De groep voert actie tegen het verbod en heeft op haar site een aantal punten gepubliceerd die duidelijk moeten maken, waarom een verbod op paddo's ongewenst is. 

De CAM vond het zeer betreurenswaardig dat de minister de expertise en het advies van zijn eigen adviesorgaan naast zich neer legde. In Netwerk noemde de CAM de argumentering van Klink zeer mager en concludeert dat het besluit van politieke aard is, niet gebaseerd op feiten. De CAM zei dat er betere regulering moest komen en geen verbod omdat er bijna geen problemen waren met paddo's. De Nederlandse volksgezondheid zou niet worden bedreigd, en alleen toeristen zouden problemen hebben.

De smartshophouders die door het paddo-verbod werd getroffen vingen in november 2008 bot in een kort geding bij de voorzieningenrechter in Den Haag. Die zag geen gronden om de invoering van het paddoverbod tegen te houden.

Op 14 april 2009 werd vervolgens door het Gerechtshof te Den Haag uitgemaakt dat het paddo-verbod van kracht kon blijven. De Vereniging Landelijk Overleg Smartshops (VLOS) had zich vergeefs sterk gemaakt voor een aanpassing van het paddo-verbod dat in 2008 van kracht was geworden en wilde dat onjuiste beeldvorming over incidenten met paddo's werd gecorrigeerd.

VLOS wees in die zaak op incidenten in de publiciteit die ten onrechte aan paddogebruik werden toegeschreven. Zo zou de Franse toerist die zijn hond vilde geen paddo's hebben gebruikt, maar psychotisch zijn geweest. Minister Klink van Volksgezondheid had echter in de Tweede Kamer en verschillende media telkens de incidenten in verband gebracht met paddogebruik, ofschoon niet bewezen was dat er werkelijk paddo's in het spel waren: ""Het gaat om incidenten die vermoedelijk in verband kunnen worden gebracht met paddogebruik. Dat is fundamenteel anders dan hetgeen de minister stelt, namelijk dat het incident is veroorzaakt door paddogebruik"". Volgens de advocaten is het verband nooit aangetoond, zelfs niet onderzocht.".

De VLOS en bijna zeventig anderen wilden dat zowel de teelt als de verkoop van verse paddenstoelen met een hallucinogene werking weer zou worden toegestaan.

De landsadvocaat stelde in deze zaak dat de minister het verbod had gebaseerd op een ""totaalplaatje"". Sinds 2000 waren er steeds meer verkooppunten gekomen, nam het aantal paddogebruikers toe en steeg ook het aantal incidenten met mensen die paddo's zouden hebben gebruikt. Het VLOS vond echter dat er ook moest worden gekeken naar andere genotsmiddelen die de mensen op dat moment tot zich hadden genomen. De paddoverkopers vonden dat Klink te snel was geweest in zijn oordeel. Zij voerden aan wetenschappelijk bewijs ontbrak dat paddo's schadelijk zouden zijn voor de gezondheid en eisten onder meer schadevergoeding voor hun omzetverlies. Het Hof wees die eis echter af .



</doc>
<doc id="142964" url="https://nl.wikipedia.org/wiki?curid=142964" title="Meekrap">
Meekrap

De meekrap ("Rubia tinctorum"), ook wel "mee" of "mede" (zie ook wede) is een plant die behoort tot de sterbladigenfamilie ("Rubiaceae"). Meekrap werd vroeger gebruikt als grondstof voor de rode kleurstof alizarine. Daarnaast wordt aan meekrap ook een medicinale werking toegeschreven.

De plant wordt 60-90 cm hoog en heeft kleine gele bloemen. In de grond bevinden zich wortelstokken, die 50-100 cm in de grond steken.

Meekrap komt van nature voor in Klein-Azië en in het oostelijke deel van het Middellandse Zeegebied. Meekrap werd al in de oudheid verbouwd om er een verfstof uit te winnen, met name in Zuid-Azië en Egypte, waar het reeds in 1500 voor Chr. is aangetroffen. Het is een van de meest stabiele natuurlijke kleurstoffen. Met meekrapwortel gekleurde textiel is dan ook aangetroffen in bijvoorbeeld het graf van Toetanchamon, in de ruïnes van Pompeï en in het oude Corinthië. In het Grieks heette het "erydrodana"; Plinius de Oudere vermeldt het als "rubia". Vermoedelijk hebben de Romeinen het tijdens de late keizertijd in West-Europa geïntroduceerd. In de vroege Middeleeuwen werd de kweek van meekrap gestimuleerd door Karel de Grote. 

Omstreeks 1300 komen de eerste vermeldingen van meekrapteelt in Vlaanderen voor, in de polders rond Brugge . Vanaf de 14e eeuw komt meekrap in Nederland voor, vooral op de goed bemeste kleigronden van Zeeland en de Zuid-Hollandse Eilanden. Pogingen om de plant te telen in andere delen van Nederland, zoals de Betuwe, Friesland, Groningen en Noord-Holland mislukten echter. Rond 1870 verdween de soort in relatief korte tijd als gewas toen er een procedé was gevonden waarmee de verfgrondstof alizarine relatief eenvoudig op chemische wijze uit koolteer kon worden gewonnen.

Het groeide vooral goed in de zanderige bodem van Nederland, met name in Zeeland, en werd daar ook voor de lokale economie erg belangrijk. Ook in het aangrenzende Bergen op Zoom was een belangrijke industrie. De stad ontleent hier bijvoorbeeld haar carnavaleske naam Krabbegat aan; in de Blauwe Handstraat waren ateliers gevestigd.

Meekrap werd waarschijnlijk al in de veertiende eeuw in Zeeland verbouwd. Het gewas werd twee of drie jaar na de aanplant geoogst. De plant heeft dikke wortelstokken en dunne bijwortels. Deze laatste bevatten een à twee procent van de grondstof van de kleur. 

Nadat de wortels van de 3-jarige meekrapplant in de maanden september tot november waren gedolven, werden ze opgeslagen in meekrapstoven die in de onmiddellijke nabijheid van de meekrapvelden waren gelegen. Een meekrapstoof bestond uit drie gedeelten: een schuur (de koude stoof) waarin de wortels bij aankomst werden gestort; een droogtoren waarin een oven aanwezig was die voor een snelle droging zorgde en waarin de wortels werden gezuiverd, en een stamphuis waarin de wortels werden verpulverd met behulp van grote stampers die met paardenkracht werden aangedreven. Vanwege de hoge investeringskosten hadden meerdere boeren (meestal zestien) samen één meekrapstoof, een zeer vroege vorm van landbouwcoöperatie. Het meekrappoeder werd verhandeld op de stapelmarkt van Rotterdam; daarvandaan werd het verfpoeder verkocht aan ververijen en katoendrukkerijen.

Het poeder kan in direct gewonnen vorm al gebruikt worden voor het kleuren van textiel maar dat krijgt dan een een wat fletse oranje kleur. Daarom werd een bewerkingsmethode toegepast die rond 1730 overgenomen was uit Klein-Azië. Het poeder leverde na inwerking door waterdamp en zwavelzuur een rode verfstof op, de garancine. De kleur daarvan kon gevarieerd worden door precipitatie met aluminiumhydraat of kalkspaat. De kleurstof gaat met het aluminiumhydraat een chemische verbinding aan. Intense helderrode tinten in textiel heetten "Turksrood" en werden verkregen door de textielvezels eerst met een olie te bewerken en daarna met een beits waarop in vele kleurgangen de tint op sterkte gebracht werd en componenten van purpurine en pseudopurpurine met kalk werden gebonden zodat ze de kleur niet konden verdonkeren. 

Vanaf het midden van de 19e eeuw werden er fabrieken opgericht die niet langer eigendom waren van de boeren zelf maar van zelfstandige firma's. In die fabrieken werden stoommachines ingezet voor het malen van de wortels.

Na de ontdekking van synthetisch alizarine ging de meekrapteelt in de late negentiende eeuw ten onder. In Zeeland herinneren verschillende straatnamen aan dit ooit voor het gebied zo belangrijke product.

Meekrap werd als landbouwproduct vooral geteeld voor de rode kleurstof alizarine, die werd gebruikt voor het kleuren van textiel en leer. Ook werd meekrap gebruikt in de miniatuurschilderkunst, als pigment om olieverf of lijmverf te kleuren. 

De rode verfstof die uit de meekrapplant werd gewonnen, staat onder diverse namen bekend, afhankelijk van het bij de winning toegepaste proces. Een handelsnaam is Turks Rood, een andere is kraplak.

Een volgende grote innovatie was de introductie van garancinefabrieken, waarin ongezuiverd meekrappoeder via een chemisch proces met water en zwavelzuur werd gefilterd. Daardoor ontstond er uiteindelijk garancine, dat een hogere concentratie kleurstof bevatte dan het traditionele meekrappoeder. Nadeel van de garancinefabricage was de enorme milieu-overlast die het veroorzaakte. Het afgewerkte zwavelzuur werd direct op het oppervlaktewater geloosd, wat niet alleen een grote watervervuiling, maar ook een ondraaglijke stank veroorzaakte.

Toen in 1868 in Duitsland werd ontdekt hoe alizarine langs synthetische weg kon worden bereid, ging het snel bergafwaarts met de meekrapteelt. Begin 21e eeuw is ze weer in opmars. De milieuproblemen bij garancineproductie uit meekrap zijn bij het huidige extractieproces niet meer aan de orde.

Omdat op basis van wetenschappelijk onderzoek aan meekrap ook een carcinogene en genotoxische werking wordt toegeschreven, is het gebruik van de meekrap in Nederland en in andere Europese landen verboden. Van preparaten van de plant wordt niettemin geclaimd dat ze zijn te gebruiken bij:

Verder wordt de oertinctuur uit de wortelstok in de fytotherapie gebruikt bij:

Omdat het wortelgestel van de meekrap nogal uitgebreid is, en de wortels zo compleet mogelijk voor verwerking aangeleverd moesten worden, was het delven een zwaar karwei. Een oude Zeeuwse uitdrukking is dan ook "hij eet als een meedelver".


</doc>
<doc id="143056" url="https://nl.wikipedia.org/wiki?curid=143056" title="Niersteen">
Niersteen

Een niersteen is een kristal dat zich vormt in de urinewegen. 

Urine kan onder bepaalde omstandigheden (over)verzadigd zijn met bepaalde oplosbare stoffen, die daaruit soms neerslaan in de vorm van kristallen. Die kristallen kunnen soms groot genoeg worden om obstructies te vormen of andere klachten te veroorzaken in de urinewegen. Men spreekt dan van nierstenen, ureterstenen of blaasstenen, afhankelijk van waar de steen zich bevindt. Medische termen zijn "nefrolithiasis" (niersteen) of "urolithiasis" (urinewegsteen).

Nierstenen ontstaan vaak in de nierkelken en het nierbekken.

Nierstenen variëren doorgaans in grootte van zandkorrelgroot tot kastanjegroot; de klachten nemen niet noodzakelijk toe met de grootte. In 2009 werd een uitzonderlijk grote niersteen met een diameter van 17 centimeter en een gewicht van ongeveer 1125 gram bij een Hongaarse man verwijderd. De kleinere stenen worden als ze losraken meegespoeld en geven dan aanleiding tot pijn en meestal iets bloed in de urine; grote stenen blijven vaak symptoomloos maar kunnen een schuilplaats worden voor bacteriën, met recidiverende urineweginfecties tot gevolg, of kunnen leiden tot verstopping van een afvoersysteem.

Nierstenen kunnen bestaan uit een aantal verschillende verbindingen. De meest voorkomende is calciumoxalaat. Het gebruik van veel calcium in het dieet leidt overigens niet tot een hoger niersteenrisico. Het is zelfs zo dat mensen met nierstenen gemiddeld minder calcium gebruiken dan mensen zonder nierstenen. De reden is waarschijnlijk dat calcium in de darm oxalaat bindt dat dan vervolgens niet meer door het lichaam wordt opgenomen. Calciumhoudende stenen zijn op de gewone röntgenfoto van de buik meestal waarneembaar; dit geldt niet voor alle stenen. Andere stoffen waaruit nierstenen kunnen bestaan zijn struviet, calciumfosfaat, urinezuur en cystine (alleen bij mensen met de ziekte cystinurie). Struvietstenen ontstaan meestal in aanwezigheid van een bepaalde bacterie (vooral "Proteus mirabilis") die ureum omzet in ammoniak en koolstofdioxide (ammoniumcarbonaat). <br>
Bij analyse van 8390 nierstenen in de periode 1970-1985 bleek de samenstelling van de stenen als volgt: alleen calciumoxalaat 44,0%, calciumoxalaat met calciumfosfaat 29,5%, alleen calciumfosfaat 6,3%, urinezuur bevattend 5,5% en cystine 1%. De stenen waren in 90% van de gevallen calciumhoudend. Analyse liet zien dat 24% van de stenen uit 1 component bestond, 59% bevatte 2 componenten. Verder bleken 338 van de onderzochte 8390 stenen (4%) geen niersteen maar iets anders. 

Als nierstenen losraken uit de nier en in de urineleider tussen de nier en de blaas terechtkomen, kunnen ze leiden tot (vaak zeer hevige) pijn, vaak van krampend karakter (koliekpijn), in de rug, de lendenen, de buik en de lies, afhankelijk van de plaats van de steen, ook vaak met uitstraling langs dit traject, omhoog of omlaag. Bij mannen treedt vaak ook uitstraling naar de penis of het scrotum op, bij vrouwen naar de grote schaamlippen. De patiënt heeft tijdens de koliek 'bewegingsdrang', dit wil zeggen dat hij niet stil kan blijven zitten of liggen in tegenstelling tot de pijn bij blindedarmontsteking waarbij de patiënt meestal liefst zo stil mogelijk blijft liggen omdat bewegen pijn doet. Er is bij niersteenkolieken bijna altijd ook (microscopisch of macroscopisch) bloed in de urine aantoonbaar ("hematurie").

Als de steen eenmaal in de blaas is, is het leed geleden; het uitplassen via de plasbuis gaat vaak ongemerkt omdat de diameter van de plasbuis groter is dan van de ureter. De steen wordt vaak spontaan geloosd na een aantal uren of dagen; gebeurt dat niet of treedt er langdurige stuwing of infectie op, dan zal er vaak moeten worden ingegrepen.

Vaak zijn de klachten samen met het aantonen van bloed in de urine voldoende om de diagnose te stellen. Er zijn echter meer ziekten die zich op een vergelijkbare manier presenteren. Als de klachten en het bloed in de urine in de loop van ongeveer een week niet verdwijnen wordt vaak een echo gemaakt van de nieren om te zien of de steen nog aanwezig is of dat er een andere reden gevonden kan worden voor de klachten. Tegenwoordig wordt er bij nierstenen geen IVP meer gemaakt, een CT-scan van de buik is hiervoor beter geschikt. 

Meestal wordt iets gegeven tegen de hevige pijn die zoals gezegd typisch is voor een niersteenkoliek. Vaak is dat een NSAID zoals diclofenac. Na ongeveer een week zouden de klachten over moeten zijn en mag de urine geen bloed meer bevatten. 
Nierstenen die niet spontaan worden geloosd kunnen op een aantal manieren worden verwijderd:
<br>
Tijdens een niersteenaanval moet de patient niet te veel drinken omdat dit een nieuwe aanval kan uitlokken. 

Een algemene manier om nierstenen te voorkomen is meer te drinken. In het algemeen wordt aangeraden om zoveel te drinken dat de patient ca. 2 liter urine per dag produceert.
Voor calciumstenen is het niet nuttig om kalkhoudende producten te vermijden. Een grotere calciuminname via de voeding lijkt de kans op het krijgen van nierstenen te verkleinen waar gebruik van calciumtabletten de kans op steenvorming juist lijkt te vergroten. Bij steeds terugkerende calciumoxalaatstenen kan een thiazidediureticum worden gebruikt.
In de praktijk blijkt het meestal niet mogelijk om de oorzaak voor de steenvorming op te sporen. In zeldzame gevallen zoals bij Primaire Hyperoxalurie, kan het gebruik van vitamine B6 de steenvorming verminderen.

Ondertussen is vast komen te staan dat er in de urine steenvormingbevorderende stoffen en steenvormingremmende stoffen voorkomen. Citraat (de basische zuurrest van citroenzuur) en carbonaat behoren tot de steenvormingremmers. Een zeldzame oorzaak van nierstenen is Primaire Hyperoxalurie. Daarbij produceert de lever de stof oxaalzuur. Dit komt in de urine en leidt tot calciumoxalaat nierstenen. Vitamine B6 op doktersvoorschrift kan de oxaalzuurvorming bij een deel van mensen met Primaire Hyperoxalurie verminderen.



</doc>
<doc id="143113" url="https://nl.wikipedia.org/wiki?curid=143113" title="Wraak">
Wraak

Wraak is vergelding van onrecht of leed.

Wraak wordt door sommigen als een ongepaste emotie gezien, omdat het niet rationeel zou zijn. Anderen beschouwen wraak als een oeroude menselijke reactie op aangedaan onrecht. Wraak is, evenals strafrecht, geen sanctie die onrecht of leed weer goed maakt. Integendeel: voor het veroorzaken van het onrecht of leed wordt extra leed bij de dader veroorzaakt. Dit kan verbaal (een belediging pareren met een andere belediging), fysiek geweld, via de overheid (aangifte bij de politie, strafzaak, civiele zaak), of op tal van andere geoorloofde of ongeoorloofde manieren.

De strafmaat bij een bepaald misdrijf komt van oorsprong voort uit gevoelens van wraak: het gevoel dat bij een bepaalde misdaad een bepaalde straf hoort. Niet het slachtoffer maar de overheid zal in dit geval vergelden. Wel kan het slachtoffer of zijn familie in beroep gaan, als de overheid het misdrijf niet wil vervolgen (sepot).

Oorspronkelijk werd het "oog om oog, tand om tand"-beginsel letterlijk toegepast: wie onrecht was aangedaan mocht dit zelf vergelden, en wel met precies hetzelfde onrecht. Ook bloedwraak kwam in oudere samenlevingen voor, en vinden we nog steeds in sommige delen van de wereld. Bloedwraak vormde meestal de vergelding van een moord of soms ook wel van een ongeluk. 

Vergelding van extreem gezichtsverlies of familieschande wordt eerwraak genoemd. Soms mochten ook andere leden van de stam of familie van de dader worden gedood: groepswraak. Men sprak ook wel van Sippenhaftung. In de meeste samenlevingen heeft de overheid echter het geweldsmonopolie, en mag alleen de overheid strafmaatregelen of dwang toepassen. Dit was meestal om een eindeloze spiraal van wraak en wederwraak te voorkomen. Zie ook vete.

Wraak wordt wel zoet genoemd, als iemand kan bewijzen dat hij - tegen de heersende opvattingen in - gelijk krijgt. Over het algemeen zal wraakneming in de Nederlandse maatschappij niet gewaardeerd worden en bij wet is het zelfs strafbaar gesteld. 

Boeken waar wraak een belangrijke rol in speelt, zijn;



</doc>
<doc id="143132" url="https://nl.wikipedia.org/wiki?curid=143132" title="Nicotinezuur">
Nicotinezuur

Nicotinezuur, ook wel vitamine B3, vitamine PP of niacine genoemd, is een vitamine dat in het lichaam uit het aminozuur tryptofaan kan worden gemaakt. Als additief is het toegestaan onder E-nummer E375. Bij het koken treedt gemakkelijk verlies van niacine op omdat het gemakkelijk in het kookvocht oplost, dat vaak afgegoten wordt.

Hoewel de namen overeenkomen, is nicotinezuur wezenlijk iets anders dan nicotine in tabak. Om verwarring met nicotine te voorkomen, wordt nicotinezuur ook wel aangeduid met niacine.

Nicotinezuur heeft een belangrijke rol in de energiestofwisseling en de proteïnenstofwisseling. Nicotinezuur is de precursor van het nicotinamide-deel van belangrijke co-enzymen, zoals nicotinamideadeninedinucleotide (NAD/NADH en NADP/NADPH), welke bij een groot aantal biochemische reacties zijn betrokken, zoals de citroenzuurcyclus. Zonder dit vitamine kan er geen goede stofwisseling bestaan, zoals de synthese van eiwitten, vetten en koolhydraten.

Nicotinezuur heeft een antioxidatieve werking en neemt aan vele enzymatische processen deel. Het is belangrijk voor de regeneratie van de huid, spieren, zenuwen en het DNA.

Eenmaal vanuit het maag-darmkanaal opgenomen, wordt niacine getransporteerd naar de diverse weefsels. Het wordt opgeslagen in de lever.

Natuurlijke leveranciers van nicotinezuur zijn kip, wild, vis, paddenstoelen, melkproducten en eieren. Ook lever, koffie, volkorenproducten, verschillende groentes en vruchten bevatten nicotinezuur, waarbij nicotinezuur van dierlijke oorsprong het best wordt opgenomen. Veganisten dekken de behoefte bijvoorbeeld met pinda's, granen, dadels, champignons, biergist en gedroogde abrikozen.
De benodigde hoeveelheid vitamine B3 voor vrouwen ligt bij 15 mg per dag, voor mannen bij 20 mg per dag.
In voedingssupplementen wordt soms nicotinezuur verwerkt, maar meestal de voorkeur gegeven aan nicotinamide als bron van vitamine B3, vanwege het risico van een flush bij gebruik van hogere doseringen nicotinezuur. Bij Energy Drinks is dit ook het geval. Op sommige verpakkingen staat niacine of nicotinezuur vermeld en bij andere merken, zoals het bekendere Red Bull, staat voornamelijk "niacinamide (vitamine B3)" vermeld. 

Omdat nicotinezuur door het lichaam zelf aangemaakt kan worden, voldoet het niet aan de definitie van een vitamine, dat immers van oudsher gedefinieerd is als een voor het lichaam essentiële stof die het lichaam niet zelf kan aanmaken. Het langdurig historisch gebruik van de term "vitamine B3" voor deze stof, heeft het zijn permanente status als vitamine bezorgd.

Er zijn twee routes voor de biosynthese van nicotinezuur:

Voor licht, warmte en de zuurstof uit de lucht is nicotinezuur minder gevoelig dan de andere vitamines uit de B-groep.

Vitamine B3-tekort speelt een belangrijke rol bij het ontstaan van de deficiëntieziekte pellagra. Om deze reden werd dit vitamine in het verleden ook wel vitamine PP (Pellagra Preventing factor) genoemd.

Een tekort aan vitamine B3 treedt niet zo snel op, omdat het lichaam deze vitamine uit het aminozuur tryptofaan zelf kan maken.

Indien toch een tekort optreedt, zijn de volgende symptomen mogelijk: diarree met bloed, schilferende huidaandoeningen, hoofdpijn, huidkloofjes, mondslijmvliesontsteking, pijnlijke rode lippen, verminderde eetlust, aandoeningen van het zenuwstelsel met gevoels- en gezichtsstoornissen.

Bij doseringen van meer dan 50 mg nicotinezuur (niet met nicotinamide) kan bloedvatverwijding in de huid optreden (de zogenoemde 'flush'). Deze flush is het resultaat van omzetting van arachidonzuur in prostaglandines. De prostaglandines op hun beurt zorgen voor vaatverwijding (vasodilatatie). Deze reactie vindt vooral plaats in de celmembraan van huidcellen. De flush duurt echter meestal niet langer dan 20 à 30 minuten en is niet schadelijk.

Het innemen van aspirine (ten minste 325 mg) voorafgaand aan de inname van nicotinezuur kan de flush onderdrukken.

Bij doseringen tussen 2 en 6 gram per dag kan leverbeschadiging optreden, met name bij gebruik van voedingssupplementen met een vertraagde afgifte van nicotinezuur. Bij hoog gedoseerde nicotinezuursupplementen met een normale afgifte zag men dit effect niet of veel minder.




</doc>
<doc id="143134" url="https://nl.wikipedia.org/wiki?curid=143134" title="Pokhout">
Pokhout

Pokhout is een klassieke, tropische houtsoort, die van groot historisch belang is. Het is een van de zwaarste houtsoorten die verhandeld worden: pokhout hoort tot de (vele) houtsoorten die niet drijven in het water.

Pokhout is vooral bekend omdat het tot circa 25% vettige, harsachtige stoffen bevat. In het verleden werd het daarom veel gebruikt voor katrollen van zeilschepen. Dankzij de hars zijn dergelijke katrollen "zelfsmerend". Dat wil zeggen dat ze niet gesmeerd hoeven te worden om soepel te lopen. Tegenwoordig wordt pokhout om dezelfde reden nog gebruikt voor (schroefas)lagers en glijblokken. Zo is het bovenste lager van de koningsspil in een windmolen van pokhout. Lagers en glijvlakken van pokhout gaan circa drie maal zo lang mee als bronzen lagers, hoe goed gesmeerd ook (bij regelmatig gebruik, wat bijvoorbeeld bij scheepsassen wel het geval zal zijn). De inhoudsstoffen uit het hout komen zeer gelijkmatig vrij en vormen met het (zee)water een smerende emulsie.

Dankzij het hoge gehalte aan inhoudsstoffen heeft pokhout een hoge volumieke massa. De volumieke massa van echt pokhout zal boven de 1100 kg/m (luchtdroog) liggen; het drijft dus niet op water. Pokhout heeft meestal een zeer sterke kruisdraad en is enorm splijtvast. Het is donker groenbruin tot zwart, soms met strepen, bijvoorbeeld geel. Het spinthout is geelgekleurd.

Pokhout wordt geleverd door bomen uit het genus "Guaiacum" (familie "Zygophyllaceae"), met als bekendste soort "Guaiacum officinale". De belangrijkste leveranciers van pokhout zijn "Guaiacum sanctum" en "Guaiacum officinale", terwijl ook "Guaiacum coulteri" wel genoemd wordt.

Tegenwoordig staan alle "Guaiacum"-soorten op de CITES-lijst. Dit heeft tot gevolg dat zij in veel landen niet mogen worden uitgevoerd. Formeel zijn er ook importverboden in diverse landen, maar die worden vaak genegeerd of ontdoken, o.a. ook door corruptie en gebrekkige controle. Bovendien is het in veel landen verboden bijvoorbeeld verzaagd pokhout te importeren; maar als er een voorwerp van is gemaakt (houtsnijwerk of draaiwerk bijvoorbeeld) is import toegestaan. De gevolgen van dit moeilijk te handhaven verbod vindt men terug in een steeds kleiner wordende houtvoorraad. Anderzijds is het controlesysteem zo star dat bijvoorbeeld na de orkaan Wilma, die in Mexico tal van "Guaiacum"-bomen omverwierp, het verboden was daar nuttig gebruik van te maken, aangezien het beschermde planten betrof die officieel niet gebruikt, laat staan uitgevoerd, mochten worden.

Aangezien pokhout altijd al zeldzaam was, is men steeds op zoek geweest naar houtsoorten die het kunnen vervangen. Wat betreft de smerende eigenschappen en slijtvastheid is pokhout vrijwel uniek. Vera pok (van "Bulnesia arborea", familie "Zygophyllaceae") heeft minder smerende eigenschappen. Het is ook wat bruiner van kleur. Ook sommige houtsoorten van geslachten als "Zollernia" en "Swartzia" (beide uit de familie "Leguminosae") kunnen een deel van de taken van pokhout overnemen.

De naam stamt van het medisch gebruik tegen de "Spaanse pokken", een oude naam voor syfilis. Dat heeft ook geleid tot de Engelse naam "lignum vitae" (Latijn voor "hout des levens"). 



</doc>
<doc id="143216" url="https://nl.wikipedia.org/wiki?curid=143216" title="Mellie Uyldert">
Mellie Uyldert

Mellifica (Mellie) Uyldert (Blaricum, 31 mei 1908 - Bilthoven, 10 mei 2009) was een Nederlands astrologe en alternatief genezeres.

Uyldert was de dochter van onderwijzeres Marie Calisch, een aanhangster van de Rein Leven Beweging, en Emil Uyldert. In 1912 vertrok haar vader met de verzorgster van de kleine Mellie naar de Verenigde Staten. Ze werd door haar moeder opgevoed. In 1928 ging ze naar bijeenkomsten van de Nederlandse Vereniging voor Filosofie. Ze raakte teleurgesteld in de filosofie en volgde op haar eenentwintigste haar eerste lessen in astrologie. In 1934 verscheen haar eerste boek, het vegetarisch kookboek ""Handleiding voor de moderne keuken"". Tijdens de Duitse bezetting schreef ze in het Haagsch Maandblad, dat inmiddels een NSB- periodiek was geworden.

Vanaf 1947 schreef ze in "De Kaarsvlam", een tweemaandelijks tijdschrift dat na 1972 werd uitgegeven door de "Mellie Uyldert Stichting". Onder het pseudoniem "Esther de Raad" publiceerde ze in 1950 "Het antwoord van Suzanna aan Joachim van Babylon", een reactie op het in 1947 verschenen "Het boek van Joachim van Babylon" van Marnix Gijsen.
Uyldert schreef ruim dertig boeken met een totale oplage van een miljoen exemplaren. Vertalingen verschenen in het Duits, Engels, Spaans, Italiaans, Portugees en Deens.

Uyldert was docente aan de "Academie voor Natuurgeneeswijzen" en in "De Kosmos", een centrum voor alternatieve levenswijzen in Amsterdam. Ook schreef ze in het tijdschrift "Onkruid", dat haar in 1983 een feestbundel aanbood ter gelegenheid van haar 75ste verjaardag. In 1984 werd ze er in een brochure van beschuldigd tijdens de Tweede Wereldoorlog voor het maandblad "Hamer" - een uitgave van de Duitse bezetter over folklore en heemkunde - te hebben geschreven. Hierop beëindigde "Onkruid" de samenwerking. Ook haar ideeën over 'ras' en haar omgang met toonaangevende figuren uit fascistische hoek maakten Uyldert meer dan omstreden.

Vanaf 1984 belegde Uyldert regelmatig bijeenkomsten voor sympathisanten in het tot haar stichting behorende landhuis "Oasis" in het Belgische Kalmthout.

Uyldert woonde de laatste jaren van haar leven in het Leendert Meeshuis, een antroposofisch verpleeghuis in Bilthoven waar ze in mei 2009 op 100-jarige leeftijd overleed.

Als astrologe combineerde zij de vermeend geneeskrachtige werking van kruiden met de veronderstelde werking van edelstenen. Daarbij baseerde zij zich op de aanwijzingen die zij in iemands horoscoop meende te vinden omtrent gestel en mogelijke ziekten. Zij ging daarbij onder meer uit van overeenkomsten - zogeheten correspondenties - die volgens de medische astrologie zouden bestaan tussen gespannen planetaire aspecten en bepaalde ziektebeelden. In haar publicaties prees zij meermaals behandelingen die door de geneeskunde niet worden erkend. In mei 1981 schreef zij een artikel in haar tijdschrift ""De Kaarsvlam"" waarin zij stelt dat sommige injecties, inentingen, operaties, bloedtransfusies en transplantaties moesten worden afgewezen. Verder stelt ze in haar boek ""Genees Uzelf"" dat volgens een aantal onderzoeken een reeks kwalen kan worden genezen door het dagelijks innemen van gedistilleerde petroleum. Uyldert geloofde ook in kabouters.

Uyldert zou goed bevriend zijn geweest met de nationaalsocialiste Florrie Rost van Tonningen-Heubel en net als deze verdedigster van het nazisme was Uyldert openlijk aanhangster van de rassentheorie. Dienovereenkomstig was ze fervent tegenstandster van wat in die ideologie rassenvermenging wordt genoemd (hetgeen minderwaardige mensen zou opleveren), en voorstandster van schedelmeting en dergelijke om karaktereigenschappen zoals vaderlandsliefde te kunnen bepalen. Geheel in de lijn met deze "rassenleer" was zij tegen de aandacht die de zwakkeren in de samenleving, zoals gehandicapten, krijgen. Bij zwangerschap zou het inschakelen van een helderziende volgens haar aan te bevelen zijn teneinde te kunnen bepalen of het moreel gehalte van het toekomstige kind een abortus noodzakelijk maakt of niet.
Volgens haar neef Satyamo Uyldert had ze Rost van Tonningen-Heubel ooit een gratis abonnement van "De Kaarsvlam" gegeven en was het te kort door de bocht om te stellen dat ze met de NSB sympathiseerde.





</doc>
<doc id="143229" url="https://nl.wikipedia.org/wiki?curid=143229" title="Leververvetting">
Leververvetting

Leververvetting of steatose is een verstoring van de vetstofwisseling. Door diverse factoren kan de lever vet gaan opslaan in de levercellen met vervetting tot gevolg. Overgewicht en chronisch alcoholgebruik zijn de meest voorkomende factoren. Minder vaak voorkomenden redenen van steatose zijn: ondervoeding met eiwittekort, medicijngebruik, sommige corticosteroïden, en als complicatie bij chronische darmontstekingen zoals colitis ulcerosa en de ziekte van Crohn. Het kan ook voorkomen in combinatie met hepatitis bijvoorbeeld bij een ernstige vergiftiging.

Leververvetting geeft meestal geen klachten. Afwijkende leverwaarden in het bloed kunnen een aanwijzing zijn. De diagnose wordt veelal gesteld met behulp van echografie in combinatie met bloedonderzoek. Op het echografisch beeld is de lever te helder (licht) vergeleken met de grijswaarden van de schors van de nieren. Behandeling bestaat uit het wegnemen van de oorzaak. Een medicijn tegen leververvetting bestaat niet.



</doc>
<doc id="143313" url="https://nl.wikipedia.org/wiki?curid=143313" title="Reactieve hechtingsstoornis">
Reactieve hechtingsstoornis

Reactieve hechtingsstoornis, soms afgekort als RHS, is een psychische aandoening die in de DSM-IV was ingedeeld bij de stoornissen die meestal voor het eerst op zuigelingenleeftijd, kinderleeftijd of in de adolescentie gediagnosticeerd worden. De aandoening ontwikkelt zich in de eerste vijf levensjaren. De DSM-IV onderscheidt het geremde (waakzaam, terughoudend) en het ontremde type (gebrek aan onderscheid). In het ICD-10 is het ontremde type afzonderlijk beschreven (F94.2).

Kinderen die aan deze stoornis lijden, slagen er niet in om zich op een gepaste wijze emotioneel te hechten aan hun ouders of anderen die voor hen zorgen. De oorzaak kan liggen in verwaarlozing (affectief, emotioneel of onthouden van fysieke basisbehoeften) of mishandeling (geestelijk of lichamelijk), maar kan ook ontstaan als het kind onvoldoende gelegenheid krijgt om emotionele banden te vormen, bijvoorbeeld als het regelmatig andere verzorgers krijgt.

Emotioneel zijn de relaties korter en oppervlakkiger dan normaal. Het kind gedraagt zich overdreven waakzaam, weigert toenadering van verzorgers, verzet zich tegen troosten en spelen en kan sociaal geïsoleerd raken. Het kind voelt zich steeds afgewezen en niet gewenst, reageert vaak onvoorspelbaar en gedraagt zich tegenstrijdig; het kind kent een aanhoudende toestand van stress en hulpeloosheid en zal als reactie hierop ernstig verstoorde emoties en gedragingen laten zien. (geremd type)

Het kind van het ontremde type maakt weinig onderscheid tussen vertrouwde en onbekende personen. Het kind vertoont aanklampend gedrag en gaat erg vrij en overvriendelijk om met volwassenen. Meestal staat het kind bekend als ‘allemansvriendje’, omdat het geen normale affectie kent en grenzeloos is in het aangaan van relaties en vriendschappen. Het kind vraagt veel (negatieve) aandacht, gedraagt zich soms onbeleefd, kent geen berouw en zal naar willekeurige volwassenen gaan voor het vervullen van behoeftes. Soms treedt er een overmatig sterke binding op, ook bij relatief onbekenden. Het kind is verminderd gevoelig voor straf of pogingen om het gedrag te corrigeren. (ontremde type).

Gedragskenmerken- en problemen die worden beschreven zijn o.a.:

a) In de meeste situaties opmerkelijk verstoorde en niet aan de ontwikkeling aangepaste sociale relatievormen, optredend voor het vijfde jaar en duidelijk zichtbaar in:

b) De stoornis mag niet te wijten zijn aan een algemene ontwikkelingsstoornis zoals een mentale handicap, of een symptoom zijn van een pervasieve ontwikkelingsstoornis zoals het autisme.

c) Er moeten sporen zijn van een vroegkinderlijke verwaarlozing:

d) Men mag veronderstellen dat de verwaarlozing onder punt c verantwoordelijk is voor het gestoorde gedrag, dat ook volgde op die verwaarlozing.

Reactieve hechtingsstoornis moet zeker niet verward worden met een algemene 'hechtingsstoornis' of onveilige hechting. De reactieve hechtingsstoornis is een klinisch te diagnosticeren psychische aandoening in tegenstelling tot 'hechtingsstoornis' en onveilige hechting, wat psychologische koepeltermen betreft.

De ernst en duur van de aandoening is afhankelijk van een aantal factoren, maar over het algemeen treedt een sterke verbetering op als het kind in een veilige en verzorgende omgeving wordt ondergebracht. De reactieve hechtingsstoornis heeft een relatief hoge comorbiditeit. Zo kunnen groei-, leer- en eetstoornissen (bijvoorbeeld pica of ruminatiestoornis) ontstaan. 

Het kind van het geremde type heeft een grotere kans op depressies, eenzaamheid en verslavingen. Het kind van het ontremde type is gemakkelijk te beïnvloeden en neigt daardoor naar criminele activiteiten en contacten. Als gevolg van bijkomende leerproblemen zakt het kind soms naar de laagste onderwijsvormen. Ook kunnen er angst- of gedragsstoornissen optreden. 

Oudere kinderen of jongeren met een reactieve hechtingsstoornis blijven vaak neigen naar een overmatige familiariteit bij soms zelfs wildvreemden en slagen ook dan niet in het aangaan van gezonde emotionele relaties met als gevolg een gevoel van gemis of deprivatie. In geval van groeistoornissen treedt soms een versnelde rijping, een te vroege of late - maar korte groeispurt - en een (te) vroege of late intredende puberteit op. In sommige gevallen treedt de puberteit niet op. 

Reactieve hechtingsstoornis is een ernstige stoornis waarbij het gehechtheidsgedrag ernstig verstoord blijft, ondanks dat het kind in een veilige omgeving geplaatst wordt en er geen sprake is meer is van reactieve hechtingsstoornis - zie beloop -. Reactieve hechtingsstoornis wordt vooral gezien bij:


De ernst van de stoornis is afhankelijk van een aantal factoren, onder andere:





</doc>
<doc id="143332" url="https://nl.wikipedia.org/wiki?curid=143332" title="Heliotropine">
Heliotropine

Heliotropine of piperonal is een organische verbinding met een zoete geur die doet denken aan vanille en amandel. In zuivere toestand zijn het kleurloze tot lichtgele kristallen, die slecht oplosbaar zijn in water.

Heliotropine is een stof die in sommige soorten planten, met name sassafras ("Sassafras albidum") voorkomt. De naam is afkomstig van heliotroop, een geslacht van heesters als "Heliotropium arborescens" en "Heliotropium peruvianum", die sterk naar de er in voorkomende heliotropine ruiken.

Uitgangsstof voor heliotropine in planten is safrol. Synthetisch wordt heliotropine ook uit safrol bereid. Deze stof wordt geïsomeriseerd naar isosafrol en vervolgens geoxideerd tot heliotropine.

Een oudere synthese is die uit piperine, een stof die in peper voorkomt. Hier is dan ook het synoniem "piperonal" van afkomstig. Bij deze synthese wordt piperine gehydrolyseerd, waarbij piperinezuur ontstaat. Dit piperinezuur wordt vervolgens geoxideerd tot piperonal met behulp van kaliumpermanganaat in een basisch milieu.

Heliotropine wordt soms als conserveermiddel gebruikt in cosmetica vanwege haar antibacteriële werking. Een nadeel hierbij is de kenmerkende geur, die de keuze van parfumering beperkt.

In parfum en andere geurcomposities wordt heliotropine gebruikt bij imitatie van vanille en oosterse parfumgeuren. Daarnaast ook bij witte bloemen parfums zoals muguet (lelietje-van-dalen) en kersengeur.
Het FEMA-nummer is 2911.

In levensmiddelaroma's wordt heliotropine ook gebruikt, met name in vanille- en kersenaroma's.

Heliotropine is verder een grondstof voor diverse organische verbindingen, waaronder synthetisch sesamol en drugs als MDA en MDMA. Om deze reden is de handel in heliotropine aan banden gelegd. Binnen de Europese Unie mag heliotropine alleen met een vergunning van overheidswege worden geproduceerd of verhandeld, zoals beschreven in Europese richtlijn 92/109/EEG. In Nederland valt heliotropine onder de Wet voorkoming misbruik chemicaliën.



</doc>
<doc id="143347" url="https://nl.wikipedia.org/wiki?curid=143347" title="Wetlook">
Wetlook

Wetlook is een Engelse term die verwijst naar de activiteiten waarbij mensen nat worden terwijl ze kleding dragen en daaraan plezier beleven. Volgens velen is het een seksueel fetisjisme, maar anderen genieten ervan om redenen die totaal niets met seksualiteit te maken hebben. "Wetlook" kan bijvoorbeeld met kleren aan zwemmen zijn, een douche nemen, enz. Er zijn veel mensen die dit leuk vinden. Er zijn op het internet veel sites aan het onderwerp gewijd.

Verschillende mensen verkiezen nat te worden in verschillende soorten kleding en op verschillende plaatsen. Meestal zijn er twee redenen waarom mensen dit graag doen. Ten eerste veranderen natte kledingstukken van vorm en kleur, kleven ze aan het lichaam en worden ze glanzend en doorzichtig, waardoor ze deels de vorm van het dragende lichaam onthullen, maar het nog steeds bedekken. Sommige mensen vinden dat erotisch en "plagend". Ten tweede is zwemmen in kleren in zekere zin niet-conformant. Door het te doen krijgen mensen een aangenaam gevoel van vrijheid en openheid.

Bepaalde mensen dompelen zichzelf graag onder met andere vloeistoffen als modder, oliën, verf, enz., gewoonlijk ook met kleren aan. Deze activiteiten worden
Wet and messy ("WAM") genoemd.


</doc>
<doc id="143414" url="https://nl.wikipedia.org/wiki?curid=143414" title="Cerebrovasculair accident">
Cerebrovasculair accident

Een cerebrovasculair accident (CVA) is een acute medische aandoening die gekenmerkt wordt door een plotselinge verstoring van de doorbloeding van de hersenen. De term betekent letterlijk ongeluk ("accident") van de bloedvaten ("vasculair") van de hersenen ("cerebrum"). In de volksmond wordt een CVA dikwijls een beroerte genoemd. Cerebrovasculaire accidenten kunnen worden onderverdeeld in herseninfarcten (ischemisch CVA, iCVA), die onder andere ontstaan door afsluiting van een bloedvat, en hersenbloedingen (hemorragisch CVA, hCVA).

CVA is een belangrijke doodsoorzaak en tevens een belangrijke oorzaak van invaliditeit. Welke verschijnselen optreden en in hoeverre ze zich weer herstellen is afhankelijk van het type CVA, het hersengedeelte dat beschadigd is en de grootte van het aangedane gebied. Een aantal van de mogelijke verschijnselen is:

Bij een CVA in de "taaldominante hersenhelft" (bij 95% van de bevolking is dat de linkerhersenhelft) kan afasie optreden (bijvoorbeeld: niet meer kunnen praten of woorden niet kunnen begrijpen). Men kan moeite krijgen met het herkennen van dingen, alsmede met alledaagse handelingen.

Bij een CVA in de "niet-taaldominante hersenhelft" (bij 95% de rechterhersenhelft) kunnen er emotionele veranderingen optreden: overschatting van het eigen kunnen, impulsief gedrag en een verstoord inzicht in de eigen emoties. Ook ontstaan er vaak moeilijkheden met het inschatten van ruimte en tijd.

Omdat de hersenen slechts een korte tijd zonder zuurstof kunnen is het belangrijk om snel te handelen als iemand een CVA heeft. Daarom is het goed om de waarschuwingstekenen zelf te kennen, zodat de hulpdiensten snel verwittigd kunnen worden wanneer een CVA optreedt.

Zelfs als de waarschuwingstekens slechts enkele minuten duren is het zinvol om direct medische hulp te zoeken. Een zesde van de patiënten met een CVA heeft in de voorafgaande dagen tot weken een 'waarschuwing' gehad in de vorm van een TIA (voorbijgaande ischemische aanval). Als de oorzaak van een TIA tijdig opgespoord wordt kan de kans op een CVA in veel gevallen worden verminderd.

De FAST-test (Face-Arm-Speech-Time-test) is een snelle test om een CVA bij iemand te herkennen. Hieronder staat aangegeven hoe deze test wordt uitgevoerd:

Hoe eerder een CVA behandeld wordt, hoe groter de kans is op herstel.



Ischemische CVA's (herseninfarcten) ontstaan door een plotseling verminderde bloedtoevoer naar een gedeelte van de hersenen. Dit kan op verschillende manieren, onder andere:

Hemorragische CVA's (hersenbloedingen) ontstaan wanneer een bloedvat in de hersenen openbarst. Als dit gebeurt krijgen de hersencellen die normaal door dit bloedvat van bloed worden voorzien geen voedingsstoffen en zuurstof meer en sterven af. Het bloed dat uit het bloedvat vloeit duwt het normale hersenweefsel weg. Door de samendrukking van hersenweefsel dat hierdoor kan optreden treedt verdere beschadiging op. Belangrijke oorzaken van hersenbloedingen zijn hoge bloeddruk, afwijkingen van de bloedvaten zoals aneurysmata en AVM's, en hersentumoren.

Subarachnoïdale bloedingen, subdurale bloedingen en epidurale bloedingen worden doorgaans "niet" tot de cerebrovasculaire accidenten gerekend.

Ongeveer 30 tot 40 procent van de mensen die een CVA of TIA hebben doorgemaakt wordt in de periode nadien depressief. De belangrijkste beïnvloedende factor is de totale duur en ernst van de impact die de CVA heeft op het dagelijkse leven van de patiënt. De prevalentie van deze depressieve episodes kent een piek 3 tot 6 maanden na de CVA, maar ze kunnen ook jaren later optreden. Het optreden van een depressie na een beroerte heeft een hogere mortaliteit en een grotere cognitieve achteruitgang tot gevolg.

De laatste 20 jaar is er enorme vooruitgang geboekt in de identificatie en behandeling van deze depressies. Verder onderzoek is echter noodzakelijk om het ontstaansmechanisme te identificeren. Wel hebben verschillende klinische studies aangetoond dat antidepressiva werkzaam zijn in het verbeteren van de depressieve klachten en een sneller herstel en een lagere mortaliteit opleveren. In de toekomst zullen antidepressiva een grotere rol gaan spelen in de standaard behandeling van patiënten na een beroerte.

Langdurige suppletie met foliumzuur, vitamine B6 en vitamine B12 blijkt de kans op depressie na een CVA of TIA met 50% te kunnen verlagen. 
De verschijnselen van een depressie kunnen ook optreden door overbelasting. Deze overbelasting kan komen doordat de persoon met een doorgemaakt CVA (te snel) weer terug wil keren op zijn of haar oude niveau van functioneren (de lat (te) hoog legt). Langdurige overbelasting bij een toch al overbelast brein kan klachten/verschijnselen tot gevolg hebben die lijken op depressieklachten. Begeleiding thuis kan daarbij steunend zijn.


</doc>
<doc id="143525" url="https://nl.wikipedia.org/wiki?curid=143525" title="Oestrogeen">
Oestrogeen

Oestrogenen of estrogenen zijn een groep steroïdhormonen die meestal vrouwelijke hormonen genoemd worden, omdat ze een belangrijke rol spelen bij de ontwikkeling van de vrouwelijke geslachtskenmerken, het reguleren van de menstruele cyclus en bij zwangerschap. Ook in het mannelijk lichaam komen oestrogenen voor, zij het in lagere concentraties.

Oestrogenen worden bij vrouwen onder andere afgescheiden door de eierstokken. In de zwangerschap speelt de placenta een belangrijke rol in oestrogeenproductie. Verder kunnen ook vetcellen oestrogeen produceren. Oestrogenen spelen een belangrijke rol bij de lichamelijke ontwikkelingen in de puberteit, zoals de groei van de baarmoeder en vagina en het groter worden van de borsten en de genitaliën. Oestrogenen zijn van belang voor het soepel houden van de vagina, en voor de productie van het cervix-slijm (dat weer van invloed is op de activiteit en levensduur van zaadcellen die de vagina binnen komen).

Bij mannen is het nog niet geheel duidelijk welke functies de oestrogenen hebben. Bij oudere mannen met een tekort aan oestrogenen is het risico op het ontwikkelen van osteoporose verhoogd. Bij jongens kan een toename van oestrogeen in de puberteit borstgroei veroorzaken. Dit wordt gynaecomastie genoemd.

Een teveel aan oestrogeen kan bij zowel mannen als vrouwen het seksueel verlangen remmen.

Bij vogels veroorzaken oestrogenen aanmaak van mergbot dat een belang heeft in de eileg.

De belangrijkste natuurlijke oestrogenen zijn oestradiol (vooral in vruchtbare vrouwen), oestriol (vooral in zwangere vrouwen) en oestron (vooral in vrouwen na de menopauze). Deze oestrogenen hebben een steroïdstructuur en het lichaam maakt ze aan vanuit androgenen met behulp van enzymen.

Heel wat natuurlijke en synthetische stoffen bezitten oestrogene activiteit.

Synthetische stoffen die dergelijke activiteit vertonen noemt men xeno-oestrogenen. Voorbeelden hiervan zijn bisfenol A en ftalaten. Oestrogene stoffen afkomstig uit planten worden fyto-oestrogenen genoemd en oestrogenen geproduceerd door schimmels heten myco-oestrogenen.

Deze types oestrogenen hebben meestal geen steroïdale structuur.



</doc>
<doc id="143605" url="https://nl.wikipedia.org/wiki?curid=143605" title="Tardieve dyskinesie">
Tardieve dyskinesie

Tardieve dyskinesie (TD) is een bewegingsstoornis die optreedt als bijwerking van bepaalde geneesmiddelen. "Tardief" betekent ongeveer 'laat ontstaan' en "dyskinesie" betekent 'verkeerde beweging'. De mate van dyskinesie is persoonsafhankelijk. Hoe tardieve dyskinesie precies ontstaat is nog onduidelijk. Het heeft waarschijnlijk te maken met veranderingen in de basale ganglia. Tardieve dyskinesie is irreversibel, een eenmaal ontwikkelde handicap is blijvend.

In het "overgrote deel van de gevallen" wordt tardieve dyskinesie veroorzaakt door antipsychotica. Zowel de klassieke (oudere) als de atypische (nieuwere) antipsychotica kunnen aanleiding geven tot het krijgen van TD. Het risico op het ontwikkelen van TD veroorzaakt door klassieke middelen is vijf maal groter, dan bij gebruik van de atypische middelen. Ook sommige andere psychofarmaca worden wel in verband gebracht met het ontstaan van tardieve dyskinesie, daarvoor is echter doorgaans onvoldoende wetenschappelijk bewijs.


Er is geen medicijn tegen tardieve dyskinesie. Wel zijn er middelen die de verschijnselen tegengaan (clonazepam).

Suppletie met vitamine E is een behandeloptie bij patiënten met TD die pas recent is gediagnosticeerd.

Er zijn ook aanwijzingen dat patiënten met tardieve dyskinesie een verminderd vermogen hebben om het aminozuur fenylalanine uit het bloed te verwijderen. Suppletie met vertakte aminozuren (leucine, isoleucine en valine) zou dan deze fenylalanineniveaus weer kunnen verlagen. In een klinisch onderzoek bij 36 psychiatrische patiënten bleek suppletie met deze aminozuren, ook wel BCAA's genoemd naar de Engelse afkorting, langs deze weg inderdaad de symptomen van tardieve dyskenesie aanmerkelijk te kunnen verlagen.


</doc>
<doc id="143643" url="https://nl.wikipedia.org/wiki?curid=143643" title="Milton Margai">
Milton Margai

Milton Augustus Strieby Margai (Gbangbatoke, 7 december 1895 - Freetown, 28 april 1964) was de eerste minister-president van Sierra Leone.

Margai werd geboren in een groot gezin van achttien kinderen. Hij stamde af van negerslaven. Hij doorliep lager- en middelbaar onderwijs aan de zendingsschool van de "Evangelische Broedergemeente", tot welk kerkgenootschap hijzelf behoorde.

Na zijn middelbare school studeerde hij medicijnen in Groot-Brittannië en studeerde in 1926 af. Na zijn opleiding te hebben voltooid keerde hij naar Sierra Leone terug en werkte er als arts. Later nam hij zitting in Chief's Raad en werkte voor een landbouworganisatie. 

Na de Tweede Wereldoorlog was hij een vooraanstaand leider in Sierra Leone en sinds 1949 voorzitter van de Sierra Leone People's Party. Bij de Britse autoriteiten bepleitte hij zelfbestuur voor Sierra Leone. 
In 1951 won de SLPP de verkiezingen voor de Wetgevende Vergadering. Margai kwam vervolgens aan het hoofd te staan van de departementen Volksgezondheid, Landbouw en Bosbouw. In 1954 werd hij tot "Chief Minister" (eerste minister) gekozen. In 1958 werd zijn broer, Albert Margai, tot voorzitter van de SLPP gekozen. Milton Margai trad uit de partij en richtte de Sierra Leone National Party (SLNP) op. 

In 1958 kreeg Sierra Leone een nieuwe grondwet en werd Milton Margai premier. In 1959 werd hij tot ridder geslagen. 

In 1960 vormde Margai een coalitiekabinet waarin hij ook zijn broer opnam. Op 27 april 1961 werd Margai premier van het onafhankelijke Koninkrijk Sierra Leone (staatshoofd: Elizabeth II), vertegenwoordigd door gouverneur-generaal Sir Maurice Dorman. In 1962 werd Margai als premier herkozen. Hij stierf in het ambt. Zijn broer, Albert Margai, volgde hem als premier van Sierra Leone op.

De diepgelovige Milton Margai was zeer bescheiden en wat verlegen. Hij hechtte weinig aan aardse goederen en was een overtuigd democraat.



</doc>
<doc id="143676" url="https://nl.wikipedia.org/wiki?curid=143676" title="Open rug">
Open rug

Een open rug, ook bekend met de medische term spina bifida, is een ingewikkelde aandoening aan de neurale buis die ontstaat tijdens de embryonale ontwikkeling. Dit wordt een "neuralebuisdefect" genoemd. Anencefalie is een minder bekend voorbeeld van een neuralebuisdefect.

Bij "spina bifida" sluiten de ruggenwervels niet goed rondom het ruggenmerg. Het komt voor bij 4,5 op de 10.000 geboorten. Als eenmaal een kind is geboren met spina bifida, of als een van de ouders spina bifida heeft, dan is er een kans van 4% dat het eerstvolgende kind eveneens spina bifida heeft. Als ouders reeds twee kinderen met spina bifida hebben, is de kans op een derde kind met deze aandoening 10%. In Zuidoost-Azië komt de afwijking minder vaak voor (2,5 op de 10.000 geboorten).

De benaming "spina bifida" is gegeven door de Nederlander Nicolaes Tulp in 1637.

Er zijn twee vormen van spina bifida:


Het hangt van de vorm en de hoogte van de spina bifida af hoe de beperkingen van de persoon zullen zijn. Spina bifida occulta leidt meestal niet tot invaliditeit.

Bij spina bifida horen een aantal aandoeningen. Personen met spina bifida krijgen meestal niet met alle gerelateerde aandoeningen te maken, maar met slechts 30 tot 50 procent van deze aandoeningen. De bekendste aan spina bifida gerelateerde aandoeningen staan hieronder beschreven.

Hydrocefalus (in de volksmond bekend onder de naam "waterhoofd") is een aandoening, waarbij in de hersenventrikels te veel hersenvocht aanwezig is. Deze overmaat aan hersenvocht oefent druk uit op de hersenen, waardoor hersenfuncties kunnen worden aangetast. Dit is een aandoening die veel voorkomt bij spina bifida aperta. Hydrocefalus ontstaat soms voor en vaak na de geboorte. Vroege ontdekking van hydrocefalus is belangrijk. Om een ernstige schade te voorkomen moet er zo snel mogelijk een drain aangelegd worden om overtollig hersenvocht af te voeren. Tegenwoordig kan met een endoscopische operatie de vloer van de derde ventrikel worden geopend. Zo ontstaat een natuurlijke bypass en is geen drain meer nodig. Personen met spina bifida aperta die meervoudig gehandicapt zijn komen door de aanleg van de drain en de nieuwe behandelmethoden sinds eind jaren zeventig niet vaak meer voor.

Een klompvoet is een aangeboren afwijking van de voet die veelvuldig voorkomt bij spina bifida. Een klompvoet komt vaak voor aan beide voeten. Klompvoeten staan vaak naar binnen en naar onderen gekanteld in een kommavorm. Klompvoeten worden meestal operatief door een orthopedisch chirurg rechtgezet en vervolgens met langdurig spalken van de voeten behandeld. Een persoon met klompvoeten moet vaak orthopedische schoenen dragen omdat normale schoenen niet passen.

Scoliose is een verkromming van de wervelkolom. Scoliose komt vaak voor bij spina bifida en ontstaat meestal tijdens de groei. Scoliose is als het ontstaat bij kinderen niet pijnlijk, maar kan wel de werking van de longen beperken. Vroege ontdekking is dus noodzakelijk. Scoliose wordt meestal behandeld met een brace. In sommige gevallen is echter een scolioseoperatie noodzakelijk. Hierbij worden de ruggenwervels operatief door een orthopedisch chirurg rechtgezet.

Tethered Cord (ook wel "gekluisterd ruggenmerg" genoemd) komt veel voor bij spina bifida occulta.
Het ontstaan van een tethered cord is vaak ook het moment waarop spina bifida occulta wordt ontdekt. Signalen van tethered cord kunnen verlammingsverschijnselen zijn of plotselinge gevoelloosheid in de benen. Er is dan vaak een neurochirurgische ingreep nodig om het ruggenmerg los te maken, waardoor het verergeren van de verlammingsverschijnselen kan worden voorkomen of de klachten verminderen. Vaak moet deze ingreep worden herhaald.

Omdat de handicap zich afspeelt op het terrein van diverse specialismen vormen ziekenhuizen teams van specialisten om patiënten te behandelen. Deze multidisciplinaire teams zijn te vinden in de Universitaire Medische Centra.

Spina bifida is niet te voorkomen, maar sinds de jaren 90 is bekend dat het geven van extra foliumzuur voor en gedurende de zwangerschap de kans op spina bifida sterk vermindert.

Het is belangrijk dat een persoon met spina bifida zijn hele leven actief blijft sporten om overgewicht te voorkomen. Overgewicht komt vaak voor bij mensen met spina bifida en een dwarslaesie die rolstoelafhankelijk zijn. Voor personen met spina bifida is het verstandig om minstens één duursport te beoefenen. Ook is het belangrijk dat een persoon met spina bifida die rolstoelafhankelijk is zichzelf voortbeweegt en niet wordt geduwd, zodat die persoon dagelijks voldoende beweging krijgt.



</doc>
<doc id="143762" url="https://nl.wikipedia.org/wiki?curid=143762" title="Clonazepam">
Clonazepam

Clonazepam is een anti-epilepticum; een medicijn dat de verschijnselen van epilepsie onderdrukt. Het wordt ook voorgeschreven bij paniekstoornissen, slapeloosheid en neurologische aandoeningen zoals polyneuropathieën.

Clonazepam behoort tot de benzodiazepines (en gebruik in combinatie met alcohol is dan ook niet aan te raden). Het wordt sinds 1973 in Nederland op de markt gebracht door Roche Nederland b.v. onder de merknaam Rivotril. Het is verkrijgbaar in de vorm van druppels, tabletten en injecties.




Clonazepam wordt snel en vrij volledig opgenomen. Het bereikt de piekconcentratie na 1 tot 4 uur, na orale toediening. Voor een therapeutische werking is een concentratie clonazepam in plasma nodig van 20-70 ng/mL.

De metabolieten zijn weinig actief.

Excretie vindt plaats voornamelijk met de urine, maar voor 10-30% met ontlasting. Na 20-60 uur heeft de helft van de toegediende clonazepam het lichaam verlaten (de zogenaamde "halfwaardetijd", T).


</doc>
<doc id="143795" url="https://nl.wikipedia.org/wiki?curid=143795" title="Paniek">
Paniek

Paniek is een plotselinge hevige schrik of angst. Het kan een individu of een groot aantal mensen tegelijkertijd bevangen. Paniek bij massa's kan bijvoorbeeld voorkomen na een ramp, zoals een hevige aardbeving.

Het woord paniek is afgeleid van de Griekse god Pan, die met zijn afschrikwekkende uiterlijk vijanden angst inboezemde.



</doc>
<doc id="143812" url="https://nl.wikipedia.org/wiki?curid=143812" title="Centrum van Wernicke">
Centrum van Wernicke

Het centrum van Wernicke is een deel van de hersenen. Het is vernoemd naar de ontdekker Carl Wernicke en speelt een belangrijke rol bij het begrijpen van taal. Het wordt ook wel het sensorisch spraakcentrum genoemd en is het tegenovergestelde van het motorisch spraakcentrum: het centrum van Broca. Aandoeningen of beschadigingen in het centrum van Wernicke kunnen leiden tot dyslexie en sensorische afasie. De gesproken taal van wernickepatiënten klinkt doorgaans vloeiend, maar mist betekenis. Het centrum van Wernicke ligt doorgaans in de linker gyrus tempralis superior op de overgang naar de pariëtale kwab van de hersenen.



</doc>
<doc id="143813" url="https://nl.wikipedia.org/wiki?curid=143813" title="Centrum van Broca">
Centrum van Broca

Het centrum van Broca is een gebied in de grote hersenen in de frontale kwab. Het is vernoemd naar de ontdekker, Paul Pierre Broca, en wordt ook wel het motorisch spraakcentrum genoemd. Er is ook een sensorisch spraakcentrum; het centrum van Wernicke. Het centrum van Broca bevindt zich in de de gyrus frontalis inferior ("onderste voorhoofdswinding") van de linker frontale kwab. Daarbij gaat het vooral om area 44 en area 45 (van de hersenkaart van Brodmann) in deze hersenwinding.

Een stoornis of beschadiging in het centrum van Broca kan leiden tot een motorische afasie, ook wel afasie van Broca genoemd. Het centrum van Broca is dus belangrijk voor het spreken. Patiënten met deze stoornis hebben zowel problemen met spontane spraak als het nazeggen van woorden of zinnen. De spraak is daarbij vaak stoterig. Ook hebben zij moeite met het begrijpen van grammaticale aspecten van taal: ook wel agrammatisme genoemd. Dit blijkt niet alleen uit taalexpressie, maar ook uit het begrijpen van zinnen. Zo zal het zinnetje 'de jongen at het koekje' minder problemen opleveren dan de meer complexe zin 'de jongen werd door het meisje geschopt'. De tweede zin is lastiger, omdat hier de structuur van de zin bepaalt dat niet de jongen maar het meisje de schop uitdeelt. Als de patiënt gevraagd wordt deze zin na te zeggen, zal hij waarschijnlijk zeggen: 'jongen schopt meisje'.
Ten slotte kan worden opgemerkt dat beschadiging van het centrum van Broca niet altijd tot spraakstoornissen leidt en dat andersom spraakstoornissen ook kunnen optreden bij beschadiging van andere hersengebieden, zoals het centrum van Wernicke.



</doc>
<doc id="143829" url="https://nl.wikipedia.org/wiki?curid=143829" title="Basale ganglia">
Basale ganglia

De basale ganglia of nuclei basales vormen een ringvormige structuur onder de schors van de grote hersenen rondom de thalamus. Zij vormen een onderdeel van het extrapiramidale systeem. Samen vormen zij een regelkring in samenwerking met andere structuren zoals de kleine hersenen voor het reguleren van de motorische activiteit die uitgaat van de hersenschors. De bewegingsopdrachten van de cortex cerebri worden zo versterkt, afgeremd of bijgestuurd en op deze manier verlopen bepaalde bewegingen gemakkelijker terwijl andere (soms ongewenste) bewegingen onderdrukt worden. Daarnaast zijn de basale kernen betrokken bij verstandelijke/cognitieve en emotionele functies. In de opbouw van de basale ganglia komen de mens, andere zoogdieren en ook amfibieën in grote mate overeen. 

De basale ganglia bestaan uit de nucleus caudatus ("staartkern"), het putamen ("schil") en de globus pallidus ("bleke kern"). De nucleus subthalamicus ("kern van Luys") en de substantia nigra ("zwarte kern") worden vaak tot de basale kernen gerekend. Dit gebruik is echter niet algemeen aanvaard. De substantia nigra is in tegenstelling tot andere gebieden van de basale kernen, dieper in de hersenen gelegen in de hersenstam als onderdeel van de pedunculus cerebri ("hersensteel"). De basale kernen maken juist deel uit van de grote hersenen (telencephalon). In functioneel opzicht rekent men de substantia nigra echter toch tot de basale kernen.

Het putamen en de nucleus caudatus worden samen ook wel het neostriatum genoemd, terwijl de term corpus striatum ("gestreept lichaam") slaat op de verzameling nucleus caudatus, putamen en globus pallidus. De globus pallidus en het putamen samen noemt men de nucleus lentiformis ("lenskern"). Ten slotte wordt de nucleus accumbens ook wel tot de basale ganglia gerekend. Dit kerngebied wordt ook wel het striatum ventrale genoemd, in tegenstelling tot het neostriatum. Sommigen menen dat er nog meer structuren, zoals de amygdala, tot de basale kernen behoren. De globus pallidus ("bleke kern") wordt verder onderverdeeld in de pars interna (GPi) en de pars externa (GPe). De substantia nigra ("zwarte kern") bevat twee kerngroepen: de pars compacta (SNc) en de pars reticulata (SNr). Het onderscheid tussen deze twee kerngroepen is van belang omdat zij in het geheel van banen (=regelkring), met als beginpunt de gebieden van de hersenschors, ieder een andere functie vervullen.

De basale ganglia ontvangen input van alle delen van de cortex cerebri, inclusief de motorische schors en hebben (via de thalamus) outputverbindingen met de premotorische en prefrontale gebieden, via welke zij de initiatie van bewegingen beïnvloeden. Daarbij is vastgesteld dat de outputverbindingen naar prefrontale schors voornamelijk afkomstig zijn van de nucleus caudatus, en die naar de premotorische schors (inclusief de supplementaire motorische schors (SMA)) van het putamen (zie Afbeelding 1). 

Deze lusvormige circuits zijn verantwoordelijk voor de aansturing van meer complexe vormen van motoriek, zoals de planning van beweging. De circuits afkomstig van nucleus caudatus spelen ook een rol bij de aansturing van oogbewegingen en saccades, ook wel oogsprongen. Deze circuits hebben vooral projecties naar het frontale blikcentrum voor de aansturing van willekeurige oogbewegingen. De nucleus accumbens, ten slotte, is niet zozeer bij de regulering van motoriek betrokken maar bij beloning van gedrag. Dit kerngebied bevat veel dopaminerge receptoren.
Wichmann en DeLong hebben vastgesteld dat er ook "binnen" de basale ganglia twee lusvormige circuits bestaan (zie Afbeelding 2 en ). De cortex heeft (zoals hierboven al aangegeven) diverse projecties naar het striatum. Vanuit het neostriatum lopen er twee banen naar de outputkernen: een directe baan naar GPi en SNr, en een indirecte baan die loopt via de GPe en de nucleus subthalamicus (STN) naar de GPi/SNr. Deze heeft op zijn beurt een output die via de thalamus (of de colliculus superior in het geval van de SNr) weer terugkoppelt naar de cortex. Ook zijn er dopaminerge projecties vanuit de SNc naar het neostriatum. Deze faciliteren de directe baan via D1-receptoren en inhiberen de indirecte baan via D2-receptoren. Het effect van de directe baan is "inhibitie" van de outputkernen van de basale ganglia (= excitatie van cortex), terwijl het netto-effect van de indirecte baan juist "facilitatie" van dezelfde outputkernen teweegbrengt (= inhibitie van cortex). Activiteit van beide banen zorgt dus voor een evenwicht tussen te veel en te weinig motorische activiteit.

Bij de ziekte van Parkinson is sprake van een aanzienlijk verlies van dopaminerge neuronen in de substantia nigra (met name in de pars compacta). Dit gaat gepaard met een "verminderde remmende" werking van de directe baan (zie afbeelding hierboven). Dit leidt dan weer tot een "versterkte rem" op de motorische kernen in de thalamus. De verminderde output van het dopaminerge systeem naar de motorische en frontale schorsgebieden gaat vooral gepaard met een afname van het vermogen tot het maken van zelf geïnitieerde bewegingen. Bij de ziekte van Huntington treedt daarentegen een grotere beweeglijkheid op. Deze is het gevolg van degeneratie van neuronen in het striatum, met name de GABA-erge en cholinerge neuronen in nucleus caudatus en het putamen. Dit leidt juist tot een "versterkte remmende" werking van de indirecte baan, en dus uiteindelijk tot "overstimulatie" van de motorische kernen in de thalamus.

De basale kernen blijken ten slotte niet alleen bij de aansturing van bewegingen maar ook bij de timing hiervan, de tijdsperceptie en maatgevoel betrokken te zijn. Via deze functies hebben zij vermoedelijk ook een invloed op ons gevoel voor muziek en taal.



</doc>
<doc id="143892" url="https://nl.wikipedia.org/wiki?curid=143892" title="Hersenkneuzing">
Hersenkneuzing

Een hersenkneuzing of contusio cerebri is een vorm van traumatisch hersenletsel en is, zoals het woord al zegt, een kneuzing van de hersenen. Bij een hersenkneuzing treedt per definitie bewusteloosheid op (maximaal 30 minuten), vaak geheugenverlies (maximaal 24 uur) en soms neurologische uitvalsverschijnselen. Op beeldvormend onderzoek van de hersenen (bijvoorbeeld een MRI-scan of een CT-scan) worden een of meerdere bloedingshaarden (kneuzingen) in de hersenen gezien.

Na een hersenkneuzing kunnen er diverse neuropsychologische problemen optreden. Deze zijn onder te verdelen in cognitieve stoornissen, emotionele problemen en gedragsveranderingen. In de medische diagnostiek wordt een onderscheid gemaakt tussen de fases waarin een patiënt zich in het herstelproces bevindt. In de acute fase is ziekenhuisbehandeling geboden, waarbij de nadruk ligt op het controleren en stabiel houden van onder meer ademhaling en de bloedsomloop. In de post-acute fase worden de klachten in kaart gebracht om via een revalidatie het functioneren van de patiënt zo veel mogelijk te verbeteren. In de chronische fase richt een eventuele behandeling zich erop om de patiënt om te leren gaan met zijn of haar beperkingen.

Cognitieve stoornissen hebben betrekking op verstandelijke beperkingen. Bij patiënten met een hersenkneuzing kunnen deze stoornissen zich op de volgende manier uiten:


Een NAH-patiënt (een patiënt met niet-aangeboren hersenletsel) zal doorgaans een andere emotionele beleving doorgaan dan voor het letsel. Hij of zij is minder goed in staat om zijn of haar emoties te controleren en zal hier vaak diverse problemen mee vinden. Door het letsel lopen de hersengedeelten die de complexe zaken regelen en controleren schade op. Deze hersengedeelten zijn vervolgens minder goed in staat om de emoties enigszins te controleren, zoals normaal gesproken wel het geval is. Dit verklaart waarom de emoties bij een NAH-patiënt vaak hevig kunnen fluctueren (omdat ze minder goed dan voorheen gecontroleerd kunnen worden) en waarom patiënten gevoeliger zijn voor externe prikkels. De emotionele problemen kunnen zich op de volgende manieren uiten:


Het letsel kan voor aanzienlijke veranderingen zorgen in het gedrag van de patiënt. Dit is voor direct betrokkenen vaak erg lastig, omdat deze veranderingen heel plotseling komen en het vaak moeilijk is om te gaan met deze karakterveranderingen. Gedragsveranderingen kunnen zich op de volgende manieren uiten:


Daarnaast kan het hersenletsel een versterking van reeds aanwezige gedragsproblemen teweegbrengen.

Hersenletsel kan schade teweegbrengen in hersengedeelten verantwoordelijk voor de spierfuncties. Daarbij kan de mate en ernst verschillen. 
Tevens kunnen er fysieke beperkingen optreden, zoals gevoels-/krachtverlies, motorische en coördinatie-problemen of mogelijk zelfs een verlamming.
De volgende fysieke complicaties kunnen optreden:


Tijdens de revalidatieperiode bekijkt en bespreekt een behandelteam met specifieke deskundigheid wat goed en minder goed gaat bij de patiënt. Cognitieve stoornissen kunnen worden opgespoord door het afnemen van testen en het observeren van verschillende activiteiten. 
Door middel van adviezen en door te oefenen kan de patiënt leren hoe hij bepaalde activiteiten (nog) kan uitvoeren (zo nodig met hulp of aanpassingen). Daarnaast geeft het team adviezen hoe om te gaan met stoornissen in het denken, onthouden en handelen. Dit laatste wordt cognitieve revalidatie genoemd. 
Afhankelijk van de situatie bestaat het behandelteam uit een revalidatiearts, een psycholoog, een ergotherapeut, een fysiotherapeut, een logopedist, een oefentherapeut Cesar en een maatschappelijk werker. 
Ook als de patiënt al enige tijd geleden een contusio cerebri heeft gehad, kan revalidatie nog zinvol zijn. Sommige problemen vallen pas later op of worden pas later hinderlijk, zoals geheugen-, concentratie- en denkstoornissen.



</doc>
<doc id="143908" url="https://nl.wikipedia.org/wiki?curid=143908" title="Anencefalie">
Anencefalie

Anencefalie is een neuralebuisdefect, een aandoening aan de neurale buis die ontstaat tijdens de embryonale ontwikkeling. Uit deze buis ontstaat later het zenuwstelsel. Bij anencefalie sluit de bovenkant van de neurale buis niet goed. Dit kan resulteren in een verminderde ontwikkeling van de hersenen. Soms ontwikkelen deze zich helemaal niet. Meestal is de hersenstam wel ontwikkeld, maar ontbreekt het cerebrum (de grote hersenen).

Elke vorm van anencefalie is een fatale aandoening. De baby's worden dood geboren of sterven snel na de geboorte. Meestal na een paar uur, soms na enkele dagen. Er is een geval bekend waarbij de baby 3 jaar oud is geworden.

De diagnose anencefalie kan al tijdens de zwangerschap worden gesteld. Dit kan door middel van:

Er is geen behandeling mogelijk voor baby's met anencefalie en men zal vrijwel nooit agressieve reanimatiepogingen ondernemen, aangezien er geen enkele kans is dat het kind ooit een bewust bestaan zou leiden. In plaats daarvan zal men hydratatie en nutritie aanbieden. Sommige medici zijn van mening dat dit klinisch gezien zinloos is en het beter is de natuur haar gang te laten gaan.

De aandoening blijkt volgens onderzoek vaker voor te komen bij vrouwelijke baby's.

Er bestaat nog onenigheid over de oorzaak van anencefalie. Genetisch gezien volgen neuralebuisdefecten geen direct patroon, al is er wel gering bewijs dat het erfelijk is. Gekend is dat bepaalde medicijnen, zoals tegen epilepsie en diabetes, het risico verhogen. Een vrouw die een verhoogd risico loopt op een kind met een neuralebuisdefect wordt gebruikelijk genetische counseling aangeboden.


</doc>
<doc id="144116" url="https://nl.wikipedia.org/wiki?curid=144116" title="Vogelnest">
Vogelnest

Een vogelnest is een broedplaats voor vogels. Het nestmateriaal wordt verzameld uit de omgeving en bestaat in de regel uit organisch materiaal zoals takjes, grassprieten en bladeren. Het biedt de vogels een veilige plaats om hun eieren in te leggen en hun nakomelingen te voeden tot ze zelfstandig kunnen vliegen. 

Vogelnesten zijn er in vele maten en vormen. en ook de locatie van het nest verschilt. Sommige vogels bouwen het nest in bomen (zoals kraaien) terwijl andere ze op rotsachtige richels bouwen (zoals adelaars en veel zeevogels). Maar ook op het water kan men nesten aantreffen, bijvoorbeeld dat van de meerkoet.

Enkele nesttypes:


Sommige andere dieren, waaronder eekhoorns, krokodillen en de koningscobra bouwen eveneens een nest om de eieren in te bergen, dan wel om jongen in groot te brengen.

Het nest van een roofvogel wordt ook wel horst genoemd.



</doc>
<doc id="144118" url="https://nl.wikipedia.org/wiki?curid=144118" title="Oogmotoriek">
Oogmotoriek

De bewegingen die beide oogbollen kunnen maken en de aansturing ervan door de hersenen wordt de oogmotoriek genoemd. 
Iedere oogbol kent vier rechte oogspieren en twee scheve oogspieren. De vier rechte oogspieren zitten boven, onder, links en rechts aan de oogbol vast en kunnen het oog in een horizontaal respectievelijk verticaal vlak laten bewegen; een gecombineerd gebruik van rechte oogspieren kan de oogbol iedere richting op laten draaien. De twee scheve oogspieren kunnen het oog een torsie-beweging (draaiing om de optische as) laten maken.

De rechte oogspieren van ieder oog worden tegelijkertijd aangestuurd opdat beide ogen synchroon kunnen bewegen. Men onderscheidt de volgende soorten oogbewegingen:


Bij een normale oogmotoriek kunnen alle bewegingen zonder beperkingen uitgevoerd worden. Als één van de spieren een gestoorde functie heeft, kan dat gemeten worden aan de hand van de gemaakte oogbeweging. In dat geval kan bijvoorbeeld niet goed naar boven, onder, links of rechts gekeken worden. Ook kan er een convergentie-beperking zijn waardoor dichtbijkijken moeilijk is. Als de storing in één oog zit dan kan men alles dubbel zien. Meestal is er dan ook zichtbaar een scheefstaand oog (strabismus). Is dit al het geval bij de geboorte dan kan het scheefstaande oog en de bij dat oog horend deel van het visuele systeem zich maar beperkt ontwikkelen en is er sprake van een lui oog (amblyopie).
In sommige gevallen zijn de spieren wel goed maar is de aansturing van geboorte af gestoord waardoor er onwillekeurige maar regelmatige oogbewegingen worden gemaakt (nystagmus).

De oogbewegingen staan in nauw verband met ons evenwichtsorgaan. Draaien we met ons hoofd, dan draaien onze ogen in tegengestelde richting opdat ons zicht stabiel blijft. Dit wordt ook aangeduid met nystagmus.


</doc>
<doc id="144160" url="https://nl.wikipedia.org/wiki?curid=144160" title="Rudolf Magnus">
Rudolf Magnus

Rudolf Magnus (Braunschweig, 2 september 1873 - Zwitserland, 1927) was een Duits farmacoloog. In 1908 werd hij in Utrecht benoemd tot de eerste hoogleraar in de farmacologie, hetgeen toen omschreven werd als de "kennis der geneesmiddelen en geneesmiddelenleer". 

In Duitsland in 1901 ontdekte hij het diuretisch effect van uitscheidingen van de hypofyse. ("The action of pituitary extracys of the kidney", Journal of Physiology, Cambridge, 1901, 27: ix-x.)

Later publiceerde hij iets geheel anders, een lezing getiteld "Goethe als Naturforscher : Vorlesungen gehalten im Sommer-Semester 1906 an der Universität Heidelberg".

Rudolf Magnus werkte in 1908 in Liverpool en de jaren daarna aan de fysiologie van de houding en spierspanning. Hoewel hij farmacoloog was, werd hij met dit onderzoek wereldberoemd. Hij werd genomineerd voor de Nobelprijs in 1927, zoals 50 jaar later werd bekendgemaakt. Zijn plotselinge overlijden in 1927 veroorzaakte dat hem deze prijs niet kon worden toegekend. Zijn beroemdste boek was "Körperstellung", gepubliceerd in Berlijn in 1924. In 1987 werd dit boek in het Engels vertaald. In het boek beschrijft Magnus dat reflexen er bij zoogdieren voor zorgen om de goede lichaamshouding vast te houden. De "Magnus & De Kleijn reflexen" zijn naar Magnus en zijn collega de Kleijn genoemd. De kop/hals-reflexen van dieren zorgen ervoor dat als het hoofd beweegt, het lichaam automatisch volgt. Hij onderzocht ook de automatische beweging van de darm en verschijnselen zoals bewegingsziekten, tegenwoordig wagenziekte genoemd.

Het farmacologisch onderzoek van Rudolf Magnus was gericht op de werking van geneesmiddelen op hart, bloedvaten, longen en het maag-darmkanaal. Zo onderzocht hij het effect van narcotica en ook gifgassen op de longen. Het gifgassenonderzoek voerde hij uit tijdens de Eerste Wereldoorlog (1914-1918) toen Magnus in Duitsland als legerarts moest werken. Hij stierf in 1927 toen hij op vakantie was in Zwitserland.

Naar verluidt hield Magnus erg van schaatsen en gaf hij als het te pas kwam zijn hele laboratorium ijsvrij.

Magnus had een dochter, Gretl Magnus, die vertaalster werd in Berlijn en overleed in 1968. Zij was getrouwd met Walter Zander en kreeg een zoon, de componist Michael Zander. De zoon van Rudolf Magnus, Prof.dr. Willem Otto Cornelius (Otto) Magnus (1913-2014) schreef zijn biografie in 2002, getiteld "Rudolf Magnus, Physiologist and Pharmacologist: A Biography".
Oorspronkelijk was de farmacologie in Utrecht gevestigd in een oud ziekenhuis voor slachtoffers van de pest (gebouwd in 1567), Leeuwenbergh genoemd. Hij overtuigde de Rockefeller Foundation om hem geld te geven voor een nieuw laboratorium. In 1926 legde Rudolf Magnus de eerste steen voor dit nieuwe instituut in Utrecht aan de Vondellaan, genaamd "Nieuw Leeuwenbergh". Het was voor die tijd een zeer modern laboratorium. In 1968 werd dit gebouw hernoemd door David de Wied als Rudolf Magnus Instituut. Door zijn overlijden in 1927 zou Rudolf Magnus er echter nooit zelf werken. Tegenwoordig is het gebouw niet meer in gebruik als laboratorium, maar is het een bedrijfsverzamelgebouw.

Het Rudolf Magnus Instituut voor Neurowetenschappen bestaat nog steeds en is één van de onderzoeksinstellingen van het UMC Utrecht, waar al het neurowetenschappelijk onderzoek wordt gedaan.

Het archief van Rudolf Magnus bevindt zich in het Universiteitsmuseum Utrecht.


</doc>
<doc id="144336" url="https://nl.wikipedia.org/wiki?curid=144336" title="Generatietijd">
Generatietijd

De generatietijd van een organisme is de tijdsduur tussen twee vergelijkbare ontwikkelingsstadia van opeenvolgende generaties. In combinatie met het aantal nakomelingen per generatie is het een maat voor de snelheid waarmee een soort zich kan uitbreiden onder ideale omstandigheden. 

Bij mensen is de kortst mogelijke generatietijd omstreeks 14 jaar, in Nederland gemiddeld echter een jaar of 30. In veel ontwikkelingslanden is de generatietijd beduidend korter dan in Nederland (en het aantal kinderen vaak beduidend groter). Het kan in dergelijke landen dan ook voorkomen dat meer dan de helft van de bevolking jonger is dan 15 jaar.


</doc>
<doc id="144351" url="https://nl.wikipedia.org/wiki?curid=144351" title="Echolalie">
Echolalie

Echolalie of echolalia is een begrip uit de psychologie en psychiatrie. Het is het dwangmatig herhalen van woorden of zinnen van een gesprekspartner of een andere bron (bijvoorbeeld de radio). Het verschijnsel doet zich het meest voor bij personen met autisme, maar komt ook voor bij mensen met een verstandelijke beperking, schizofrenie en het syndroom van Gilles de la Tourette. Het kan echter ook onderdeel uitmaken van de Ziekte van Pick, een soort degeneratieve dementiestoornis. Men onderscheidt onmiddellijke echolalie en uitgestelde echolalie. 

Bij onmiddellijke echolalie wordt een zin of woord van de gesprekspartner direct herhaald en lijkt de herhaling vooral van belang te zijn voor het auditieve kortetermijngeheugen. 

Bij uitgestelde echolalie worden zinnen of woorden herhaald na een langer interval. Het betreft hier niet alleen de woorden van gesprekspartners, maar ook woorden van de televisie, radio enzovoort. De herhaling is gericht op het auditieve langetermijngeheugen en kan dus een andere functie hebben dan directe echolalie. Wanneer dit een vorm van communicatie is, is niet altijd duidelijk.

Omdat het bij uitgestelde echolalie soms om zeer grote teksten gaat, ziet men dit wel als een teken van intelligentie.

Herhaalt men zichzelf, dan spreekt men van palilalie.



</doc>
<doc id="144421" url="https://nl.wikipedia.org/wiki?curid=144421" title="Schub">
Schub

De term schubben wordt gebruikt voor overlappende plaatjes die aan een kant vastzitten en zo een oppervlak bedekken met een niet geheel gladde betegeling. In ruimere zin worden ook zaken als schubben aangeduid die erop lijken. In de biologie zijn er nog andere definities van schubben.

In de zoölogische nomenclatuur is een schub (Oudgrieks λεπίς: lepis) een kleine stijve plaat die uit een dierlijke huid steekt om bescherming te bieden. Niet elk dier heeft dezelfde soort schubben. Bovendien zijn schubben door de jaren heen met variërende structuur en functie geëvolueerd. Veel dieren hebben overlappende schubben, maar volgens de definitie hoeft dat niet.




</doc>
<doc id="144677" url="https://nl.wikipedia.org/wiki?curid=144677" title="Egyptische voet">
Egyptische voet

Een Egyptische voet is een voet waarbij de grote teen het langst is. Dit in contrast met een zogenaamde Griekse voet, waarbij de tweede teen het langst is.


</doc>
<doc id="144809" url="https://nl.wikipedia.org/wiki?curid=144809" title="Oppositioneel-opstandige gedragsstoornis">
Oppositioneel-opstandige gedragsstoornis

Een oppositioneel-opstandige gedragsstoornis is een psychische aandoening die in het DSM-IV is ingedeeld bij de ontwikkelingsstoornissen. De aandoening wordt ook aangeduid met de Engels afkorting ODD (Oppositional Defiant Disorder).

Kinderen met deze aandoening zijn ongehoorzaam, driftig, houden zich vaak niet aan de regels en hebben meerdere problemen in de sociale omgang, vooral met volwassenen, maar soms ook met leeftijdsgenoten. De aandoening is te vergelijken met de anti-sociale gedragsstoornis, maar hoewel het kind ook opstandig en eigengereid is, zijn de symptomen over het algemeen iets milder van aard.

Regelmatig is er sprake van comorbiditeit, dat wil zeggen dat de aandoening samengaat met andere ziektebeelden, bijvoorbeeld ADHD, autisme of een reactieve hechtingsstoornis, waardoor de diagnose niet eenvoudig te maken is. Zo overlappen bijvoorbeeld de symptomen van een oppositioneel-opstandige gedragsstoornis en ADHD. Bij ODD ligt de nadruk echter meer op agressiviteit en bij ADHD op impulsiviteit. 

De DSM-V geeft de volgende criteria voor de oppositioneel-opstandige gedragsstoornis:

A. Er bestaat gedurende minimaal zes maanden een patroon van argumentatief en uitdagend gedrag of wraakzucht in combinatie met een boze of prikkelbare stemming, waarbij is voldaan aan ten minste vier van de criteria:

Boze / gespannen stemming

1. Heeft regelmatig driftbuien.

2. Is vaak prikkelbaar, gespannen, lichtgeraakt of gemakkelijk geïrriteerd.

3. Is vaak boos en wrokkig.

Argumentatief / opstandig gedrag

4. Heeft vaak ruzie met gezagsdragers.

5. Weigert te voldoen aan de verzoeken van gezagsdragers of regels.

6. Ergert anderen opzettelijk.

7. Geeft anderen de schuld voor zijn of haar wangedrag en fouten.

Wraakzucht

8. Is ten minste tweemaal wraakzuchtig geweest in de afgelopen zes maanden.

B. De stoornis veroorzaakt problemen in de sociale omgang met anderen, op school en op latere leeftijd op het werk.

C. Het gedrag komt niet uitsluitend voor tijdens het beloop van een psychose, middelengebruik, depressie of een bipolaire stoornis. 

Er is niet voldaan aan de criteria van een stemmingsstoornis of antisociale persoonlijkheidsstoornis.

Mild: De symptomen komen tot uiting in één levensgebied, bijvoorbeeld alleen op school, maar niet thuis, in de omgang met anderen of op het werk.

Gematigd: Sommige symptomen zijn aanwezig op twee levensgebieden.

Ernstig: Sommige of alle symptomen zijn aanwezig op drie of alle levensgebieden van de persoon.

In de vroege volwassenheid kan de aandoening gepaard gaan met depressies en alcoholmisbruik. ODD neemt meestal af tussen het achttiende en 23e levensjaar.




</doc>
<doc id="144898" url="https://nl.wikipedia.org/wiki?curid=144898" title="Tentakel">
Tentakel

Tentakels kunnen verwijzen naar de verlengde flexibele organen die vele ongewervelde dieren hebben en soms naar de haren van de bladeren van insectivore planten. Over het algemeen worden de tentakels gebruikt voor het vangen van prooien.

De stam weekdieren omvat vele soorten met tentakels. Octopussen hebben "geen" tentakels maar armen. Tentakels zijn langer dan armen en zij hebben gewoonlijk slechts zuignappen bij hun uiteinden. Pijlinktvissen hebben acht armen net zoals octopussen, maar daarnaast hebben zij twee tentakels. De twee tentakels zijn in feite een goede manier om pijlinktvissen van octopussen te onderscheiden.

Neteldieren (Cnidaria), waartoe onder andere de kwallen behoren, is een andere groep waarvan veel soorten tentakels bezitten. Cnidaria hebben vaak reusachtige aantallen netelcellen (cnidocyten) op hun tentakels. Cnidocyten zijn cellen die een opgerolde structuur bevatten, die op een potentiële prooi kunnen worden afgevuurd.

Vele soorten ribkwallen hebben twee tentakels, terwijl die bij sommige soorten ontbreken. Hun tentakels hebben zelfklevende structuren of lassocellen. Deze cellen barsten open wanneer de prooi in contact met de tentakel komt.

Bryozoa (Mosdiertjes) en Phoronida (Hoefijzerwormen) zijn kleine organismen met een ring van tentakels rondom de mondopening. Deze tentakelkrans wordt lofofoor genaamd.

Sommige wormachtige amfibieën hebben tentakels. "Caecilia" hebben twee tentakels bij hun hoofd, die waarschijnlijk voor de reuk dienen.

Bij vleesetende planten verwijzen tentakels naar de beslopen klieren van de hogere oppervlakte van de bladeren. Zij zijn haarachtig en hebben een nectarachtige lijm die insecten aantrekken. Wanneer een insect wordt gevangen, buigen de tentakels naar binnen. Wanneer het insect wordt gevangen, scheiden de tentakels spijsverteringsenzymen af om het insect op te lossen en te overspoelen.


</doc>
<doc id="144939" url="https://nl.wikipedia.org/wiki?curid=144939" title="Albert Margai">
Albert Margai

Albert Michael Margai (Gbangbatoke, 10 oktober 1910 - 18 december 1980) was van 1964 tot 1967 minister-president van Sierra Leone.

Margai was de jongere broer van Milton Margai (1895-1964). Hij volgde onderwijs aan St. Edward's School in Freetown en werkte daarna van 1931 tot 1944 als verpleegkundige. Hij studeerde vervolgens van 1944 tot 1948 rechten in Groot-Brittannië en was daarna werkzaam als advocaat in Sierra Leone.

In 1949 was Albert Margai samen met zijn broer, Milton Margai, betrokken bij de oprichting van de Sierra Leone National Party (SLNP). In 1951 werd Albert Margai in de Wetgevende Vergadering van de kolonie gekozen. Van 1951 tot 1964 beheerde hij de departementen van Landbouw, Natuurlijke Hulpbronnen en Financiën. In 1952 werd hij minister van Onderwijs. In 1958 werd hij tot voorzitter van de Sierra Leone National Party gekozen. Dit veroorzaakte een breuk met zijn broer, Milton Margai, die uit de partij trad en de Sierra Leone People's Party (SLPP) oprichtte. 

Op 27 april 1961 werd Sierra Leone onafhankelijk en werd Milton Margai premier. In 1962 fuseerde de SLNP van Albert Margai met de SLPP. In hetzelfde jaar werd Albert Margai in het parlement gekozen en oprichter-directeur van de Centrale Bank van Sierra Leone. Van 1962 tot 1964 was hij minister van Financiën.

Na de dood van zijn broer in april 1964 werd Albert Milton minister-president van Sierra Leone. In tegenstelling tot zijn broer, die een op Groot-Brittannië gerichte koers voer, richtte Albert Margai zich ook op de nieuwe Afrikaanse staten, met name Guinee en Ghana. 

Tijdens zijn korte premierschap zette hij zich in voor emacipatie van de vrouw en trachtte hij de macht van de traditionele "chiefs" te breken. In 1967 verloor hij de verkiezingen. Hij weigerde zich neer te leggen bij de uitslag. Het leger pleegde daarop een coup en herstelde Albert Margai in zijn functie als premier. Enige tijd later vond er een contra-coup plaats en werd Albert Margai afgezet.

In 1965 werd hij geridderd tot "Sir".


</doc>
<doc id="145077" url="https://nl.wikipedia.org/wiki?curid=145077" title="Methylisocyanaat">
Methylisocyanaat

Methylisocyanaat is een organische verbinding met als brutoformule CHNCO. De stof komt voor als een kleurloze, zeer brandbare vloeistof, die hevig reageert met water. 

Als methylisocyanaat in contact komt met lucht verspreidt ze zich razendsnel (zoals bij de gasramp in Bhopal in India van 1984). De damp is ongeveer 2 keer zo zwaar als lucht en verspreidt zich dus over de grond. Menging met de lucht erboven verloopt traag door het verschil in dichtheid.

Op industriële schaal wordt methylisocyanaat bereid door reactie van monomethylamine met fosgeen, waarbij eerst het intermediair N-methylcarbamoylchloride wordt gevormd. Na afsplitsing van waterstofchloride door verhitting tot 100-200°C ontstaat daarbij het isocyanaat:

Methylisocyanaat wordt gebruikt voor het produceren van carbamaten. Dit gebeurt door reactie met een alcohol:

De reactie met amines (zowel primaire als secundaire) levert een methylureumderivaat:

Verder wordt het ingezet bij de bereiding van pesticiden (zoals carbaryl en aldicarb) en allerlei plastics.

Inademing van methylisocyanaat kan onder meer leiden tot longoedeem. Het effect van methylisocyanaat op longen en slijmvliezen is terug te voeren op het feit dat de stof wordt gehydrolyseerd tot een onstabiel carbamidezuur:

Dit wordt gevolgd door vorming van monomethylamine onder afsplitsing van koolstofdioxide. Dit gevormde monomethylamine is zeer schadelijk voor de luchtwegen, omdat het zich als base gedraagt en de pH verhoogt. Bovendien wordt het benodigde water in deze reactie onttrokken aan het long- of slijmvliesweefsel.



</doc>
<doc id="145241" url="https://nl.wikipedia.org/wiki?curid=145241" title="Homeostase (fysiologie)">
Homeostase (fysiologie)

Homeostase is het vermogen van meercellige organismen om het interne milieu in evenwicht te houden, ondanks veranderingen in de omgeving waarin het organisme zich bevindt, door middel van regelkringen in het organisme. Door homeostase kan een organisme de functie van elk individueel orgaan aanpassen, waardoor aan de integrale behoefte van het lichaam wordt voldaan. Als het organisme faalt in het onderhouden van homeostase zal het organisme sterven.

Dit gebeurt door communicatie tussen de weefsels en organen via het zenuwstelsel of door chemische stimulatie. De hypothalamus in het zenuwstelsel registreert dat de homeostase uit balans is, daarna gebeurt de chemische stimulatie. De chemische stimulatie gebeurt via transmitters. Transmitters die via het bloed worden vervoerd heten hormonen en transmitters die verschillende delen van het zenuwstelsel met boodschappen verzorgen, worden neurotransmitters genoemd. Op deze manier worden onder ander de zuurgraad, het zuurstofgehalte, de bloeddruk, de suikerspiegel en de osmoregulatie (hoeveelheid opgeloste stoffen) gereguleerd.


</doc>
<doc id="145314" url="https://nl.wikipedia.org/wiki?curid=145314" title="Antisociale gedragsstoornis">
Antisociale gedragsstoornis

Een antisociale gedragsstoornis is een psychische aandoening die in het DSM-IV is ingedeeld bij de ontwikkelingsstoornissen. De aandoening wordt ook wel aangeduid met de Engels afkorting CD (Conduct Disorder). De gedragsstoornis komt voor bij ongeveer 2% van de kinderen voor, verhouding jongens, meisjes is 4 op 1. CD kan zich uiten in de kindertijd, maar ook in de adolescentie.

Kinderen met deze aandoening vertonen gedrag dat door hun omgeving als niet-acceptabel wordt beschouwd. Ze zijn bijvoorbeeld agressief (vechten, stelen, liegen, mishandeling, aanranding) of vertonen delinquent gedrag (stelen, brandstichten, vernielzucht, inbraak). Sommige kinderen zijn erg op zichzelf gericht en trekken niet veel met leeftijdsgenoten op. Andere kinderen zijn wel actief in groepsverband, maar vertonen daarin narcistisch gedrag: ze vinden dat voor hen andere regels gelden en hun contacten zijn erop gericht om er persoonlijk voordeel uit te putten. Verder hebben ze moeite hun relaties op de juiste manier in te schatten en hebben een verminderd inlevingsvermogen.

De oorzaak van de aandoening is niet altijd duidelijk, maar vaak bestaan er problemen tussen het kind en de ouders of geven de ouders het verkeerde voorbeeld. Ook is er vaak sprake van een lagere intelligentie en mindere prestaties op school. 

De oppositioneel-opstandige gedragsstoornis wordt gezien als een lichtere variant van de antisociale gedragsstoornis.

Een antisociale gedragsstoornis komt vaak voor in combinatie met of als gevolg van andere ziektebeelden, bijvoorbeeld ADHD, een reactieve hechtingsstoornis of een aandoening in het autistisch spectrum. 


</doc>
<doc id="145431" url="https://nl.wikipedia.org/wiki?curid=145431" title="Moerasspirea">
Moerasspirea

De moerasspirea ("Filipendula ulmaria") is een vaste plant uit de rozenfamilie ("Rosaceae"). Het is een rechtop groeiende, 0,6-2 m hoge plant.

Moerasspirea's hebben talrijke roomkleurige, 0,4-1 cm brede bloemen met vijf kroonblaadjes, die sterk naar amandel geuren. De bloem bevat veel meeldraden, die ongeveer twee maal zo lang zijn als de kroonblaadjes

De bloemen vormen schermvormige trossen die bloeien van juni tot in augustus en september.

De bladeren zijn afgebroken (oneven)geveerd en hebben een groot topblaadje, dat handvormig gespleten is. Er zijn twee tot vijf paar blaadjes, die dubbel getand en eirond zijn. Aan de onderzijde zijn ze viltig behaard en grijsachtig. De bladeren aan de opvallend rode stengel staan verspreid en hebben aan de voet van de bladsteel twee steunblaadjes.
De vruchtjes zijn spiraalachtig gewonden en ongeveer 2 mm groot.

De moerasspirea groeit vooral op vochtige plaatsen, zoals in ruigtes, nat grasland, bossen, slootkanten, elzenbroekbos en rietvelden.

De moerasspirea is een kensoort voor de orde "Filipenduletalia ulmariae".

Vroeger werd de plant gebruikt als middel tegen gal- en nierziekten, maar ook tegen jicht en zenuwpijn. De bladeren en bloemen werden gedroogd om thee van te trekken die bij koorts gegeven werd. De heilzame werking wordt toegeschreven aan verschillende aspirine-achtige verbindingen zoals isosalicine, dat in de bloemkoppen te vinden is..



</doc>
<doc id="145745" url="https://nl.wikipedia.org/wiki?curid=145745" title="Conserveringstechniek (objecten en organismen)">
Conserveringstechniek (objecten en organismen)

Een conserveringstechniek is een methode of protocol waarmee men probeert een voorwerp langer bewaarbaar te maken, te conserveren in een toestand die de oorspronkelijke toestand zo dicht mogelijk benadert inclusief de bestaande beschadigingen en al opgetreden degradatie. Conservering verschilt hierin van restauratie, omdat het geen pogingen doet reeds beschadigde of verdwenen delen of aspecten te vervangen of te repareren.

Hieronder staat een tabel met conserveringstechnieken voor een aantal objecten en materiaalsoorten.
Conserveren is ook het beschermen van metaal tegen corrosie en het beschermen van hout tegen rot. Metalen kunnen door middel van verzinken, anodiseren of door het aanbrengen van een verflaag worden beschermd. Hout door impregneren met een houtverduurzamingsmiddel, een verflaag behoort ook tot de mogelijkheden.

De lichamen van overleden personen kunnen door balseming bewust worden geconserveerd. Mummificatie kan ook spontaan gebeuren door optimale omstandigheden zoals droogte in de woestijn of door afwezigheid van zuurstof. De huid verzeept en uit het vetweefsel ontstaat adipocire. Een recente techniek voor het behouden en demonstratief tentoonstellen van lichamen is plastinatie.

Conserveren is ook het houdbaar maken en in stand houden van kunstwerken en voorwerpen van geschiedkundig belang. Dat is het werk van een conservator van een museumcollectie.

Bij verschillende vormen van conservering, vooral bij museologische conservering , monumentenzorg en natuurbescherming bestaat er vaak een spanningsveld tussen verschillende eisen waaraan moet worden voldaan. Deze eisen zijn: 

Soms is het afschermen van een object voorwerp voldoende en mogelijk. Beschermen van musale objecten tegen gebruik, aanraking, vocht, stof, oxidatie en licht is mogelijk door het in een droge vitrine te leggen, eventueel gevuld met een inert gas en onder meer of minder extreme vormen van duisternis. Alleen langzame spontane ontbinding zonder zuurstof is dan nog mogelijk. 

In de meeste vakgebieden die met vergankelijk materiaal omgaan zijn voor veel soorten objecten conserveringsmethoden ontwikkeld die bij consensus algemeen worden toegepast.



</doc>
<doc id="145836" url="https://nl.wikipedia.org/wiki?curid=145836" title="Geur">
Geur

Geur wordt veroorzaakt door de inwerking op het reukorgaan in de neus door aerosolen of gassen, kleine moleculaire deeltjes die verdampen uit een stof. Mensen en dieren beoordelen geuren met hun reukvermogen en kunnen zo bijvoorbeeld voedsel en gevaren (denk aan vijanden) waarnemen zonder dat deze te zien zijn. Een geur die als onaangenaam wordt ervaren, wordt aangeduid als stank.

30.000.000 reukcellen, de zogenaamde receptoren stellen elk mens in staat ongeveer 10.000 geuren te onderscheiden. Daarmee is de reuk het meest gevoelige van alle zintuigen van de mens. Het is het enige zintuig dat direct met het emotionele brein in werking staat en dus niet te manipuleren is. 

Niet alleen mensen en dieren, maar ook planten maken gebruik van geur; meestal om insecten naar de bloemen te lokken, maar ook voor andere doeleinden. Sommige grassen verspreiden een bepaalde geur, zoals o.a. coumarine, als ze worden opgegeten door insecten. Op deze geur komen vogels af, waardoor de kans groter wordt dat de knagende insecten worden opgegeten. Lijkengeur werkt afstotend op de meeste dieren maar trekt aaseters aan. Deze geur wordt door de stinkzwam als mimicry gebruikt om bromvliegen te misleiden. De bromvliegen worden door de stinkzwam gebruikt voor de verspreiding van haar sporen.

Dieren en planten geven ook op een andere manier boodschappen door via stoffen in de lucht, namelijk door middel van feromonen.

Geur is gekoppeld met ons retroscentisch geheugen. Daarom kunnen we bepaalde emoties voelen als we alleen maar een geur ruiken. Geur is zodoende een element dat herinneringen oproept. Marketeers maken gebruik van deze emoties door een bepaalde geur aan een product of aan een omgeving te koppelen.


</doc>
<doc id="145892" url="https://nl.wikipedia.org/wiki?curid=145892" title="Keel (anatomie)">
Keel (anatomie)

De keel is een lichaamsholte in het onderste gedeelte van het hoofd of de kop en boven in de hals van mensen en veel dieren. Deze holte maakt tegelijkertijd deel uit van het maag-darmstelsel en van het luchtwegstelsel. Het bovenste gedeelte van de hals, waar zich aan de binnenkant de keelholte bevindt, wordt vooral bij mensen vaak ook gewoon de keel genoemd. 

De keelholte ligt direct achter de mondholte en (bij mensen) meteen onder de nasofarynx. Aan de onderzijde gaat de keelholte over in de slokdarm. 

Het is de plaats waar de route van het ademhalingsstelsel (richting de luchtpijp en verder naar de longen) en de route van de spijsvertering elkaar kruisen. Tijdens het slikken gaan voedsel en drank via de keel richting de slokdarm en vervolgens verder naar de maag. 

De keel is altijd gelegen in het onderste deel van het hoofd of de kop en dient als zodanig te worden onderscheiden van de hals of nek; zo is de keel van een giraffe bijvoorbeeld wat betreft grootte vergelijkbaar met die van een mens.

Sommige dieren die geen longen hebben, zoals geleedpotigen, hebben ook geen keel.

In de keelholte komen twee organen samen die beide tot een ander systeem behoren: de farynx ofwel neus-keelholte (in de keel zelf worden specifiek de orofarynx en de hypofarynx onderscheiden) en de larynx. De farynx maakt deel uit van het digestief systeem. De larynx, ook wel bekend als het strottenhoofd, vormt een belangrijke tussenhalte in het stelsel van de bovenste luchtwegen. Daarnaast is dit orgaan nauw betrokken bij het voortbrengen van geluid (dat zich meestal uit in de vorm van spraak bij mensen).

In en nabij de keelholte van mensen en andere zoogdieren bevinden zich twee botten: het tongbeen en het sleutelbeen.

Het is bij zoogdieren belangrijk dat de routes van de spijsvertering en de ademhaling elkaar niet kruisen (verslikken); lucht in de maag is voor veel diersoorten wel te overleven, maar voedsel in de luchtpijp is op korte termijn gevaarlijk vanwege mogelijke verstikking en kan op langere termijn een longontsteking veroorzaken. Bij veel diersoorten zitten dan ook flapjes of klepjes die de twee stromen uit elkaar moeten houden. Bij de mens zijn dat het strotklepje en het strottenhoofd. Daarnaast zorgt bij mensen ook de huig dat het voedsel bij het doorslikken meteen de goede kant opgaat.

Zoals op veel plaatsen in het lichaam kunnen ook in en rondom de keel allerlei dingen fout gaan. Vanwege het rechtstreekse contact met de buitenwereld is met name de neus-keelholte erg vatbaar voor infecties en andere aandoeningen.






</doc>
<doc id="145933" url="https://nl.wikipedia.org/wiki?curid=145933" title="Ebolavirus">
Ebolavirus

Het ebolavirus is een geslacht van virussen uit de familie filovirussen ("Filoviridae"). Het geslacht is verwant aan het Marburgvirus.

Bij primaten en mensen veroorzaakt het virus ebola, een ernstige afwijking in het bloed waardoor inwendige bloedingen ontstaan. Het virus is via alle lichaamssappen overdraagbaar. De versie die in Congo-Kinshasa voorkomt, is waarschijnlijk overdraagbaar via direct contact met de patiënt (verpleging) of het dode lichaam.

Het virus verspreidt zich snel en doodt dikwijls een hele gemeenschap waarna het vaak spoorloos verdwijnt. Het is onbekend waar het virus blijft als er geen uitbraak is, dus ook hoe het zichzelf buiten de mens intact houdt. Een hypothese is dat het virus overleeft in mensapen, maar aangezien deze in kolonies leven, zou dat moeten opvallen door de vele besmette dieren.

Een andere mogelijkheid is via vruchtenetende vleerhonden. Argumenten die deze theorie ondersteunen, zijn dat vleerhonden niet vaak met mensen in aanraking komen, waardoor het aantal epidemieën tot nog toe redelijk beperkt is gebleven. In 2005 werden resultaten gepresenteerd van onderzoek bij een groot aantal dieren naar immunoglobulines tegen het ebolavirus. Bij drie soorten, de kraagvleerhond ("Myonycteris torquata"), franquetvleerhond ("Epomops franqueti") en de hamerkopvleerhond ("Hypsignathus monstrosus"), werden antilichamen aangetroffen. Tevens werd er in cellen van de lever en de milt ebola-DNA aangetroffen. Dit kan erop wijzen dat vleerhonden de natuurlijke gastheer of vector voor het virus zijn. Dit zou goed kunnen aangezien de vleerhond ook gastheer is voor een groot aantal andere ziekten zoals SARS en het Marburgvirus (verwant aan ebola). Ook wordt een aantal besmettingen met grotten in verband gebracht. Deze hypothese is echter nooit wetenschappelijk bewezen.

Er zijn tot nu toe vijf ebolasoorten bekend. De namen zijn afgeleid van de plaats waar het virus het eerst ontdekt werd.

Van het "Tai Forest ebolavirus" en het "Reston ebolavirus" zijn geen menselijke slachtoffers bekend. Wel is bekend dat het virus dodelijk is voor andere primaten.



</doc>
<doc id="146117" url="https://nl.wikipedia.org/wiki?curid=146117" title="Borstvergroting">
Borstvergroting

Een borstvergroting is een ingreep in de plastische chirurgie waarbij men operatief borstimplantaten of lichaamseigen vetweefsel in de borsten aanbrengt en de vorm van de borsten wijzigt door mammoplastie. Een borstvergroting kan deel uitmaken van de plastische reconstructie na een borstamputatie (borstreconstructie), maar wordt meestal toegepast als een esthetische ingreep bij vrouwen die gezonde borsten hebben. Door de operatie krijgen zij grotere en vollere borsten, wat sommige mensen mooier of aantrekkelijker vinden.

De procedure kan gepaard gaan met het gebruik van borstimplantaten. Deze kunnen gevuld zijn met siliconengel of bestaan uit een met zout water gevulde kunststof huls. Er bestaan ook implantaten waarvan de vullingsgraad kan worden veranderd door na de operatie nog vloeistof bij te spuiten. Siliconen voelen 'natuurlijker' aan, maar hebben het nadeel dat ze bij lekkage in het lichaam kunnen komen. In hoeverre dit schadelijk kan zijn is nog onderwerp van debat. De FDA heeft siliconenimplantaten in 2006 weer goedgekeurd nadat ze (in de VS) in 1992 aanvankelijk van de markt waren gehaald. In sommige gevallen kunnen borstimplantaten mogelijk leiden tot problemen bij het zogen van baby's.

Er zijn verschillende chirurgische benaderingen mogelijk. De meest gebruikte zijn via de oksel, door een incisie lags de onderrand van de tepel, of door een incisie in de plooi onder de borst, omdat deze de minst opvallende littekens geven. Een (zonder kleren) geheel onzichtbare borstvergroting is echter nauwelijks mogelijk.

Naast zuivere volumevergroting wordt er vaak ook tegelijkertijd gestreefd naar een betere symmetrie en/of vorm van de borsten.

Borstvergroting is een ingreep die in de laatste tien jaar sterk in populariteit is toegenomen. De ingreep is in de media niet onomstreden.

Ook mannen die meer indruk willen maken met de grootte van hun borstspieren laten tegenwoordig wel eens kunstmatige opvulling aanbrengen.



</doc>
<doc id="146120" url="https://nl.wikipedia.org/wiki?curid=146120" title="Sildenafil">
Sildenafil

Sildenafil (merknaam Viagra) is een medicijn dat onder andere de erectie bij mannen stimuleert. Het is ontwikkeld door de fabrikant Pfizer.

Oorspronkelijk werd Sildenafil ontwikkeld om angina pectoris te behandelen. Tijdens de klinische tests bleek echter dat het een stimulerend effect had op de erectie. De studenten-proefpersonen betreurden het einde van het onderzoek. In 1996 werd het medicijn gepatenteerd en in 1998 werd het door de FDA als erectiemiddel toegelaten op de Amerikaanse markt. Sildenafil werd een enorm succes. Het middel zelf wordt verkocht als Viagra (erectiemiddel) en Revatio (voor pulmonale arteriële hypertensie), beiden middelen zijn enkel met recept te verkrijgen. Maar omdat veel mannen problemen hebben met hun erectie wordt het vaak voorgeschreven. De jaarlijkse omzet van Viagra is meer dan 1 miljard dollar.

Sildenafil heeft ook nog een belangrijke toepassing. Het middel is in staat om bij pulmonale arteriële hypertensie de bloeddruk van de longcirculatie omlaag te brengen. Een verhoogde bloeddruk aldaar is een levensbedreigende aandoening, die tot voor kort werd behandeld met ambrisentan en bosentan, competitieve endotheline-receptor-antagonisten (ERA's) of met epoprostenol, het natuurlijk prostaglandine PGI2 (prostacycline). Voorheen was er geen behandeling mogelijk en was een longtransplantatie het enige redmiddel. Nu zijn er verschillende medicijnen, waaronder sildenafil. Sildenafil is voor deze indicatie Europees in de handel gebracht onder de merknaam Revatio. Onder bergbeklimmers wordt het middel als niet-geregistreerd gebruik met succes gebruikt tegen hoogteziekte.

Plotseling gehoorverlies is een mogelijke bijwerking van Viagra en andere potentieverhogende middelen, zoals vardenafil, tadalafil of avanafil. Of het gebruik van erectiepillen daadwerkelijk gehoorschade veroorzaakt, moet nader worden onderzocht.

Een serieuze bijwerking is de verdubbeling van de kans op melanoom, een dodelijke vorm van huidkanker. Omdat sildenafil grotendeels door mannen wordt gebruikt, kwam deze bijwerking aan het licht in de toename van de man/vrouwverdeling van melanoom.

Overige, mogelijke bijwerkingen zijn: hoofdpijn, maag/darmklachten zoals diarree en een verstoorde spijsvertering. Zeer zelden kan het voorkomen dat men last krijgt van rugpijn en/of spierpijn, duizeligheid en een bloedneus. 

Gebruik van sildenafil in combinatie met autorijden is normaliter niet gevaarlijk, maar men dient wel op te passen voor mogelijke bijwerkingen. Gebruik in combinatie met alcohol wordt afgeraden, omdat alcohol van zichzelf al een bloed verdunnend effect heeft. Middelen met sildenafil dienen niet gebruikt te worden vlak voor of tijdens een zwangerschap.

Comedicatie met nitraten is gecontraïndiceerd vanwege potentiëring van het hypotensieve effect.
Gelijktijdig gebruik met sterke CYP3A4-remmers, zoals ritonavir (HIV-proteaseremmer) en itraconazol, is bij de indicatie pulmonale hypertensie gecontraïndiceerd in verband met een exceptionele stijging van de sildenafilplasmaspiegel, die lang kan aanhouden. Bij de indicatie erectiele disfunctie wordt combinatie met ritonavir ontraden.

Combinatie met sterke CYP3A4-inductoren zoals carbamazepine, fenytoïne, fenobarbital, sint-janskruid en rifampicine kunnen door versnelling van de uitscheiding van sildenafil de werkzaamheid verminderen.

Co-medicatie met bloeddrukverlagende middelen kan een additionele bloeddrukverlaging geven.
Vanwege onvoldoende gegevens is voorzichtigheid geboden bij het combineren met andere geneesmiddelen tegen pulmonale arteriële hypertensie. Met de combinatie sildenafil/epoprostenol is meer ervaring opgedaan. Bosentan is een matige CYP3A4- en CYP2C9-inductor en kan daarmee de blootstelling aan sildenafil verlagen.

Sinds 21 juni 2013 is het patent van Viagra (sildenafil) vervallen en ondertussen is het generieke middel ongeveer 50% goedkoper op de markt gekomen. Het patent heeft 17 jaar stand gehouden in Nederland.

Sildenafil is ook wereldwijd zeer bekend geworden, niet het minst omdat het product en (onwerkzame, maar zeker niet altijd onschuldige) imitaties veelvuldig via spam over het internet worden aangeboden. Uit een onderzoek van het RIVM blijkt dat ten minste 60% van het gebruikte sildenafil in Nederland (2013) afkomstig is uit de illegale handel.


</doc>
<doc id="146178" url="https://nl.wikipedia.org/wiki?curid=146178" title="Nucleolus">
Nucleolus

Een kernlichaam of nucleolus (meervoud: nucleoli; letterlijk "kerntje") is een bolvormig object in de celkern. Het bevindt zich er samen met het chromatine (DNA-moleculen) en het karyoplasma (het plasma van de celkern).

Nucleoli komen alleen maar voor bij eukaryote cellen. Ze zijn meestal niet te zien met een lichtmicroscoop, tenzij ze relatief groot zijn, wat er dan meestal op duidt dat de cel veel eiwitten aan gaat maken. In de nucleoli wordt namelijk rRNA (ribosomaal RNA) aangemaakt, dat vervolgens getransporteerd wordt naar de ribosomen die zorgen voor de synthese van eiwitten.

Verder bevatten de nucleoli ook veel losse mRNA (messenger RNA) fragmenten om de genetische code van het DNA op over te schrijven zodat deze met hulp van ribosomen op het ruw endoplasmatisch reticulum, "vertaald" kan worden naar bepaalde eiwitten.

Voor meer informatie, zie cel.



</doc>
<doc id="146184" url="https://nl.wikipedia.org/wiki?curid=146184" title="Leukoplast">
Leukoplast

Een leukoplast is een type plastide in een plantencel dat gespecialiseerd is in het opslaan van suiker (glucose) in zetmeel, (amyloplast), of in olie, elaioplast, of in proteïne, proteïnoplast, en speelt een rol in de moleculaire biologie. Een zetmeelkorrel is een leukoplast.

Een leukoplast is sterk verwant met chromoplast (geven kleur aan planten) en chloroplasten (doen aan fotosynthese, maken van glucose). 



</doc>
<doc id="146213" url="https://nl.wikipedia.org/wiki?curid=146213" title="Chlooracetofenon">
Chlooracetofenon

Chlooracetofenon of CN-gas is een organische verbinding met als brutoformule CHClO. De zuivere stof komt voor als een kleurloze tot grijze vaste stof, die slecht oplosbaar is in water. De schadelijke effecten die de stof op ogen, huid en het ademhalingsstelsel heeft maken het uitermate geschikt voor gebruik in traangasgranaten voor bijvoorbeeld het bestrijden van rellen. Chlooracetofenon is de actieve stof in foelie (het vlezige omhulsel van de muskaatnoot).

Traangasachtige stoffen werden vroeger al gebruikt door de Spartanen, in de 5e eeuw v.Chr. Zij gebruikten een combinatie van brandende was en sulfiden. In de Eerste Wereldoorlog werd voor het eerst gebruikgemaakt van chemische wapens. Deze chemische stoffen zorgden voor een tijdelijke uitschakeling van de tegenstander. De ontdekking van chlooracetofenon stamt uit 1869, toen de Duitse onderzoeker Carl Graebe de stof voor het eerst beschreef. Chlooracetofenon werd voor het eerst gebruikt in 1877, maar nog niet voor grote doelen. Dit gebeurde pas in 1920 in Frankrijk, waar chlooracetofenon gebruikt werd om opstandingen te stoppen. Vanaf toen zijn meerdere landen de stof gaan gebruiken. 

Gedurende vele jaren was chlooracetofenon het meest gebruikte reagens door het leger, maar wegens zijn slechte potentie en instabiliteit zijn militaire onderzoekers verder gaan zoeken naar alternatieven, zoals CS-gas, dat gebruikt wordt in peppersprays. CS-gas is echter minder toxisch en zorgt voor minder langdurige effecten dan chlooracetofenon. Doordat het een vaste stof is dient het verspreid te worden onder de vorm van een aerosol (een oplossing van chlooracetofenon die in de lucht verstoven wordt). Pepperspray en traangas vallen in Nederland en België onder de verboden wapens, en mogen dus niet worden gebruikt door particulieren.

De tweeletterige code van chlooracetofenon (CN) en andere traangassen is ingevoerd door de NAVO. Chlooracetofenon was één van de primaire stoffen bekend na de Eerste Wereldoorlog die inwerken op - en klachten veroorzaken aan - de luchtwegen. Het wordt al sinds 1920 gebruikt als een persoonlijk verdedigingsmiddel. Corson en Stoughton ontwikkelde in 1928 CS-gas, wat een tienmaal krachtiger traanverwekkend effect heeft dan chlooracetofenon, maar een stuk minder toxisch is. Rond 1959 werd chlooracetofenon vervangen door CS-gas als een primair middel van overheden om agressieve mensenmassa's onder controle te houden. Tijdens de Vietnamoorlog zouden de Amerikanen chlooracetofenon en CS-gas ingezet hebben ter ondersteuning van de militaire operaties in Zuid-Vietnam.

Chlooracetofenon wordt gesynthetiseerd door middel van de Friedel-Craftsacylering tussen benzeen en chlooracetylchloride. De reactie wordt gekatalyseerd door aluminiumchloride.

Een alternatieve syntheseroute betreft de ketonhalogenering van acetofenon met dichloor en een katalytische hoeveelheid waterstofchloride.

Chlooracetofenon is een krachtig middel om agressieve mensenmassa's in bedwang te houden. Het werd in 1965 onder de vorm van een spray op de markt gebracht door de General Ordinance and Equipment Company als een verdedigingsmiddel, onder de merknaam "Mace". De term "Mace" wordt tegenwoordig al snel incorrect gebruikt voor alle verdedigingssprays (traangassen) terwijl dit eigenlijk alleen chlooracetofenon betreft. 

Chlooracetofenon wordt tegenwoordig minder frequent gebruikt omdat het zeer schadelijk is; er wordt dan gekozen voor CS-gas.

Het toxicologisch werkingsmechanisme van chlooracetofenon is voornamelijk te wijten aan het alkylerend karakter van de stof. Het aanwezige chlooratoom dient daarbij als leaving group. Door deze alkylering zouden hydroxyl- en thiolbevattende enzymen kunnen worden geïnhibiteerd.

Het is bekend dat chlooracetofenon cholinesterases inhibiteert, alsook enzymen die betrokken zijn bij de synthese van fosfolipiden. Verder treedt ook verstoring van het glucosemetabolisme op.

Rutledge en Deitrich vonden in 1971 dat de activiteit van het enzym aldehydedehydrogenase geremd wordt door chlooracetofenon, omdat zij een verandering in het noradrenalinemetabolisme waarnamen in de hersenen van konijnen. De pijn en irritatie die optreedt wordt veroorzaakt door het vrijgekomen chloride-ion.

Inhalatie van chlooracetofenon zorgt voor een brandend gevoel in de longen. Het zorgt ervoor dat de persoon in kwestie moeilijk kan ademen, moet hoesten en misselijk wordt. Als een persoon bewusteloos is geraakt moet hij kunstmatig beademd worden en dient een dokter te worden gewaarschuwd. Voorkomen van inhalatie kan door lokale afzuiging of door bescherming met een mondkapje.

Wanneer chlooracetofenon in contact komt met de huid, treden roodheid en pijnlijke irritatie op. Huidcontact kan vermeden worden door aangepaste kledij en handschoenen te dragen.

De permeabiliteit van de huid wordt in het geval van chlooracetofenon veroorzaakt doordat de stof een gehalogeneerde koolwaterstof is.

Contact met de ogen kan aanleiding geven tot roodheid, pijn, troebel zicht en soms zelfs permanent (partieel) verlies van het zicht. Chlooracetofenon is een lacrimator, hetgeen betekent dat het de ogen doet tranen.

Het dragen van gezichtsbescherming, zoals een veiligheidsbril, kan oogcontact voorkomen.

Bij de mens zijn er geen chronische effecten van chlooracetofenon gevonden. Studies hebben aangetoond dat chronisch blootgestelde ratten vaker een afwijking in het nasale epitheel vertoonden. In vrouwtjesratten is een marginale toename van fibroadenomen in het borstweefsel vastgesteld na chronische blootstelling.

Over het algemeen wordt chlooracetofenon niet aangeduid als carcinogeen.

Bij studies met ratten werd de LD-waarde bepaald op 127 mg per kilogram lichaamsgewicht via een orale toediening. Bij een intraperitoneale toediening ligt de LD op 36 mg/kg en bij een intraveneuze toediening op 41 mg/kg. Bij een meer voor de hand liggende blootstelling aan chlooracetofenon via inhalatie is een LC-waarde bekend variërend van 3,7 mg·min/m³ tot 8,75 mg·min/m³ (250 tot 750 mg/m³ voor 15-60 minuten), afhankelijk van de studie.

De reden van sterfte van deze dieren naar aanleiding van de inhalatiestudies was te wijten aan verstikking na longschade door inwendige bloedingen en de accumulatie van bloed in de longen, en longoedeem. Andere effecten waren lacrimatie, vermoeidheid, abnormale hoeveelheid speekselvorming en een moeizame ademhaling.

In mensen wordt geschat dat de LC ligt op 8,0 tot 11,0 mg·min/m³ bij inhalatie.

Uit studies waarbij het effect van chlooracetofenon is gemeten tijdens de embryonale ontwikkeling een verhoogde kans waargenomen op het ontwikkelen van afwijkingen in het zenuwstelsel, evenals het niet volledig ontwikkelen van de hersenen. De kipembryo's werden blootgesteld aan 0,5 tot 3,0 mM chlooracetofenon voor 15 tot 120 minuten. Er zijn geen studies bekend met het effect van chlooracetofenon op de ontwikkeling in mens en andere zoogdieren.

Chlooracetofenon is niet mutageen bevonden na studies in "Salmonella typhimurium"-stammen TA98, TA100, TA1535 en TA1537. In CHO-cellen induceerde chlooracetofenon geen uitwisseling van genetisch materiaal tussen twee zusterchromatiden.

Chlooracetofenon is niet carcinogeen bevonden na de dermale toediening van 0,003 M (0,05%) chlooracetofenon, tweemaal daags over een periode van vijf maanden.

Gwynn en Salaman rapporteerden in 1953 dat chlooracetofenon wel co-carcinogeen was bevonden omdat het de kans op papillomen in de huid verhoogde na chronische dermale toediening van chlooracetofenon aan muizen, die vooraf dermaal blootgesteld waren aan 0,3 mL van 0,15% 9,10-dimethyl-1,2-benzantraceen (DMBA).

Chlooracetofenon dient opgeslagen te worden in een droge ruimte met voldoende afzuiging. Chlooracetofenon mag niet samen met etenswaren vervoerd of opgeslagen worden. De stof kan gemakkelijk opgeveegd worden en dient afgevoerd te worden in een afsluitbare container.



</doc>
<doc id="146531" url="https://nl.wikipedia.org/wiki?curid=146531" title="Medulla oblongata">
Medulla oblongata

De medulla oblongata of het verlengde merg is het gedeelte van de hersenen dat de hersenstam met het ruggenmerg verbindt. Het is tijdens de embryonale ontwikkeling ontstaan uit het myelencephalon. Men is het er niet over eens of het een onderdeel van de hersenstam is, of op zichzelf staat. Het verlengde merg zendt opdrachten vanuit de hersenen door naar alle lichaamsdelen. Tevens bevat het centra die de hartslag, ademhaling, spijsvertering en bloeddruk reguleren.

In de medulla oblongata vindt ook de kruising van zenuwbanen plaats. Dit zijn de zenuwbanen van de tast en voor de motorische aansturing van spieren van armen en benen. Hierdoor is het linkerdeel van de hersenen verantwoordelijk voor de binnenkomst van informatie en de aansturing van spieren in het rechterdeel van het lichaam, en andersom.

Een aandoening aan het verlengde merg kan dan ook ernstige gevolgen hebben, zoals gevoelsstoornissen en verlamming.
Mogelijke oorzaken voor een aandoening aan de medulla oblongata zijn:

De naamgeving "medulla oblongata" is gebaseerd op de indeling die de anatoom Casper Bartholin maakte in zijn werk "Institutiones anatomicae".
Hij deelde het centrale zenuwstelsel op in twee delen, namelijk de "pars globosa" (de eigenlijke hersenen) en de "pars oblongata" (het ruggenmerg en het verlengde merg samen). Hij onderscheidde van de "pars oblongata" een deel in de schedel, namelijk de "pars intra calvariam", het huidige verlengde merg, en een deel in de wervelkolom, namelijk de "pars in spinam delapsa", het huidige ruggenmerg. De volledige uitdrukking "pars oblongata in calvariam" is vervolgens bij latere anatomen overgegaan in de kortere naam "medulla oblongata".

Het bijvoeglijk naamwoord "oblongata" in "medulla oblongata" komt echter niet voor in het klassieke Latijn. Het woord "oblongata" kan gezien worden als een voltooid deelwoord van een niet-bestaand werkwoord "oblongare", afgeleid van het bestaande bijvoeglijk naamwoord "oblongus", langwerpig. "Oblongare" heeft dan de betekenis van "langwerpig maken" en niet de gebruikelijke betekenis binnen de anatomie van "verlengen". In het klassieke Latijn gebruikt men voor "verlengen", elongare, prolongare of producere. Als alternatief wordt er dan ook "medulla prolongata" gebruikt.


</doc>
<doc id="146544" url="https://nl.wikipedia.org/wiki?curid=146544" title="Formatio reticularis">
Formatio reticularis

De formatio reticularis bestaat uit een netwerk van onderling nauw verbonden zenuwcellen. Dit netwerk ligt voor het grootste deel in de hersenstam, een onderdeel van de hersenen. Zij begint in het onderste deel van het myelencephalon en strekt zich over de pons uit tot in het diencephalon. De formatio reticularis is verantwoordelijk voor de regulatie van de activatietoestand van het zenuwstelsel, ook wel arousal genoemd. 

De ontdekking van de functie van de formatio reticularis wordt toegeschreven aan Giuseppe Moruzzi en Horace Magoun. Deze onderzoekers ontdekten in 1949 dat elektrische stimulatie van de formatio reticularis van verdoofde proefdieren het EEG veranderde van een slaap- naar een waakpatroon. Deze veranderingen in het EEG gingen tevens gepaard met activiteit op gedragsniveau. Hun werk bouwde voort op dat van Frederic Bremer die rondom het jaar 1935 proeven deed met katten waarbij transsecties (horizontale doorsnijdingen) waren toegebracht op verschillende niveaus van de hersenstam. Als de transectie werd aangebracht in het bovenste deel van de hersenstam waren de proefdieren inactief en toonde hun EEG het beeld van slaap. Bremer noemde dit experiment "cerveau isolée" (geïsoleerd brein), omdat de transsectie het brein had beroofd van praktisch alle afferente stimulatie van de zintuigen. Kennelijk, dacht hij, was de toestand van slaap louter het gevolg van het ontbreken van zintuigelijke stimulatie. Kort daarop moest Bremer zijn theorie herzien. Als namelijk de transsectie wat lager in de hersenstam werd aanbracht (tussen de medulla oblongata en het ruggenmerg), vertoonden de proefdieren juist het tegenovergestelde beeld: een actief brein en gedrag. Deze tweede proefopzet noemde hij "encephale isolée " (geïsoleerd encephalon). Omdat deze verschillen niet konden worden toegeschreven aan een verschil in afferente (zintuiglijke) input, concludeerde Bremer dat het verschil tussen beide toestanden wel het gevolg moest zijn van een actieve rol van het gebied in de hersenstam dat tussen beide transsecties in lag.

Later bleek dat de werking van de formatio reticularis, die uit een groot aantal verschillende kerngroepen bestaat, uitermate complex is. Zo speelt de formatio reticularis een belangrijke rol bij het regelen van het bewustzijnsniveau en het slaap-waakritme. Ook is zij betrokken bij de regulatie van motivationele processen, spierrekkingsreflexen en de coördinatie van autonome functies als ademhalen, hartslagfrequentie en pijnbeleving. 
De formatio reticularis heeft een nauwe anatomische relatie met veel hersenzenuwkernen. Wanneer een hersenstamaandoening leidt tot daling van het bewustzijnsniveau, gaat dit vaak gepaard met andere hersenstamverschijnselen. Zij ontvangt via collataralen van afferente zintuigbanen prikkels van de buitenwereld. Ook ontvangt zij prikkels van binnen uit het lichaam, via interosensoren van diverse organen (hart, bloedvaten, darmen, longen), in lichaamsholten (urineblaas, uterus) en in bijzondere vorm: nocisensoren ("pijn") en propriosensoren (voor registratie van beweging en houding in evenwichtsorgaan, spieren, gewrichten en pezen). 

Neuronen in de formatio reticularis hebben over het algemeen diffuse projecties naar andere gebieden in het centrale zenuwstelsel.
We kunnen hierbij drie belangrijke circuits onderscheiden, namelijk een reticulospinaal circuit, een reticulothalamocorticaal circuit en een buitenthalamisch corticaal circuit. Het reticulospinale circuit regelt voornamelijk motorische functies zoals de spiertonus, reflexen en autonome functies als ademhaling en hartslagfrequentie. De activatie van de hersenschors wordt vooral geregeld door het reticulothalamocorticale en het buitenthalamisch corticale circuit (zie ook arousal). De werking van het eerste circuit berust daarbij op de aansturing van de 'poorten' in de thalamus, die de informatiestroom van de zintuigen naar de cortex regelen. Hierbij zijn vooral niet-specifieke thalamuskernen betrokken. De werking van het meer directe buitenthalamische corticale circuit berust daarentegen op de afgifte van neurotransmitters in kerngebieden van de hersenstam, die de prikkelbaarheid van corticale zenuwcellen moduleren (versterken of verzwakken; zie verder beneden). Ten slotte bestaan er ook vele terugkerende of reciproque circuits van de cortex naar de structuren in de formatio reticularis.

Binnen in de formatio reticularis bevinden zich drie belangrijke clusters van zenuwcellen die de werking van neurotransmitters in corticale en subcorticale gebieden regelen. 
Dit zijn de volgende groepen van neurotransmitters, met tussen haakjes steeds de voornaamste kerngroep aangegeven waaruit zij ontspringen: noradrenaline (locus caeruleus), dopamine (substantia nigra) en serotonine (nuclei rhaphes). Noradrenaline en serotonine hebben diffuse projecties naar verspreide corticale doelgebieden. Hun werking is soms moeilijk te onderscheiden. Ze zijn beiden betrokken bij de regulatie van het slaap-waakritme. Dopamine heeft projecties naar meer specifieke gebieden. Dit zijn onder andere de dorsale en ventrale delen van het striatum (een deel van de basale ganglia) en de prefrontale cortex. Dit betekent dat dopamine niet alleen een effect heeft op spieractiviteit, maar ook op motivationele en emotionele processen. Stimulerende psychofarmaca (zoals amfetaminen) grijpen ook meestal in op het dopaminerge systeem. Ook acetylcholine (tegmentum en nucleus basalis van Meynert) kan men ten slotte zien als een neurotransmitter die de corticale activatie helpt te reguleren. Zo is het bekend dat acetylcholine interageert met de werking van dopamine op motorische structuren. Te weinig of te veel beweeglijkheid kan daarom een gevolg zijn van een tekort of overschot aan dopamine, of (respectievelijk) een overschot c.q. tekort aan acetylcholine.

Elsevier, New York.


</doc>
<doc id="146564" url="https://nl.wikipedia.org/wiki?curid=146564" title="Hypothyreoïdie">
Hypothyreoïdie

Hypothyreoïdie is een tekort aan schildklierhormonen, er zijn verschillende oorzaken mogelijk:

Meestal wordt met hypothyreoïdie "primaire hypothyreoïdie" bedoeld. Dit komt voor bij gemiddeld 2,1 promille van de bevolking, bij vrouwen veel vaker dan bij mannen. Er is een toename met het vorderen van de leeftijd. Secundaire en tertiaire hypothyreoïdie zijn veel zeldzamer.

In het verleden was een veelvoorkomende oorzaak (bijvoorbeeld in Zwitserland, en in Nederland de streek rond Kampen) een jodiumtekort in de voeding. Jodium is essentieel bij de aanmaak van de schildklierhormonen. Een tekort aan jodium leidt tot een endemische struma en een hypothyreoidie. In sommige landen is dit nog steeds een belangrijke oorzaak (Pakistan). Bij gebruik van gejodeerd keukenzout (JoZo) voor het koken kan geen tekort ontstaan. In Nederland en België wordt door bakkers ook gejodeerd zout gebruikt, waardoor endemische struma hier praktisch niet meer voorkomt, hoewel het onder de allochtone bevolking nog wel wordt gezien.

De belangrijkste oorzaak van primaire hypothyreoïdie in Nederland is tegenwoordig de ziekte van Hashimoto, een auto-immuunziekte van de schildklier.

Andere mogelijke oorzaken van hypothyreoïdie zijn:

Vaak een heleboel vage klachten die niet direct serieus worden genomen door artsen, of de klachten worden toegeschreven aan psychische klachten. Patiënten zijn wat kouwelijk, worden wat traag en sneller vermoeid, er bestaat misschien een zekere mate van obstipatie. De stem wordt wat lager en krakeriger, en er bestaat vaak een wat typische gelaatsvorm of blik, die vooral duidelijk wordt bij het vergelijken van een foto met een foto uit de tijd dat de patiënt nog goed was. De menstruatiecyclus kan van slag raken.
Depressieve klachten worden regelmatig toegeschreven aan hypothyreoïdie, echter ondanks veelvuldig onderzoek is de relatie tussen depressie en hypothyreoïdie nog niet eenduidig. In diverse grote onderzoeken lijkt er geen verband te zijn tussen depressieve klachten en hypothyreoïdie. 

Mogelijke verschijnselen zijn:

Bij aangeboren hypothyreoïdie treedt een complex van verschijnselen op dat als cretinisme wordt aangeduid - een typisch gelaat, dwerggroei en ernstige tot zeer ernstige geestelijke achterstand. In gebieden met jodiumtekort was dit vroeger niet zeldzaam; tegenwoordig is het meestal een aangeboren afwijking die als het goed is met de hielprik binnen een week na de geboorte wordt opgespoord, waarna door tijdige toediening van schildklierhormoon meestal een normale lichamelijke en geestelijke ontwikkeling kan worden gewaarborgd. De aangeboren vorm is vrij zeldzaam, ongeveer 70 kinderen worden per jaar in Nederland opgespoord, 1 op 3000 geboorten. Naast congenitale hypothyreoïdie is ook aangetoond dat verschillen in de schildklierfunctie van de moeder een negatief effect kunnen hebben op de hersenontwikkeling van het kind.

Diagnostiek gebeurt door bepaling van het actieve schildklierhormoon T3 en/of de voorfase daarvan (T4), en van het regulerende hypofysehormoon (TSH: schildklierstimulerend hormoon). Dit kan in een klinisch chemisch laboratorium, waar het vrije T4 (FT4), het vrije T3 (FT3) en de TSH worden vastgesteld.

Wanneer in het bloed te weinig schildklierhormoon (FT3 en FT4) zit, is er sprake van een hypothyreoïdie. Bij de diagnostiek kan vervolgens onderscheid gemaakt worden tussen primaire, secundaire en tertiaire hypothyreoïdie. Daarvoor is de TSH-spiegel van belang.

Het is mogelijk dat de bloedspiegels van de schildklierhormonen FT3 en FT4 normaal zijn - er is dus geen sprake van klinische hypothyreoïdie - terwijl toch de TSH verhoogd is. Dat geeft aan dat de schildklier een extra sterke stimulans nodig heeft om voldoende schildklierhormoon te produceren. Dat kan een voorteken van hypothyreoïdie zijn.
Bij het beoordelen van de bloedwaarden is het daarom belangrijk dat een te hoge TSH niet zonder meer wordt geaccepteerd. Een TSH van boven de 2 mU/l is al verdacht, een TSH van 3,5 is dat zeker. Overige symptomen moeten hierbij in de afweging worden meegenomen. Om een uitspraak over de gezondheid te doen moeten naast TSH de FT4 en antistoffen worden bepaald én de klachten geïnventariseerd worden.

Bij de diagnostiek kan ook onderscheid gemaakt worden tussen het vrije hormoon (FT4) en de totale hoeveelheid (dus ook het gebonden deel). Wanneer er een lage hoeveelheid FT4 is maar een normale totale hoeveelheid T4, dan is er sprake van een bindingsprobleem: het bloedeiwit albumine bindt te veel schildklierhormoon. Omgekeerd kan er natuurlijk ook te veel FT4 zijn en normaal totaal T4: dan wordt er te weinig gebonden.

Samengevat: bij laag T3/T4 bestaat er hypothyreoïdie. Wanneer TSH verhoogd is en T3/T4 verlaagd, dan is de oorzaak gelegen in de schildklier. Is TSH verlaagd, dan ligt het probleem bij de aansturing (hypothalamus en hypofyse). Is TSH verhoogd maar de zijn de T3/T4 normaal dan kan er sprake zijn van een latente hypothyreoïdie (voorteken).

Bij een probleem met de schildklier worden vaak ook schildklierautoantistoffen bepaald.

De behandeling van hypothyreoïdie met als oorzaak een niet-functionerende schildklier, bestaat uit een kleine dagelijkse dosis van het synthetische schildklierhormoon levothyroxine. Dit geeft over het algemeen een snelle verbetering van de klachten. De patiënt moet het hormoon levenslang blijven gebruiken. Hoewel de behandeling levensreddend is zal de kwaliteit van leven van deze patiënten niet altijd terugkeren naar het niveau van voor de aandoening. Een klein deel houdt klachten ook bij goede instelling van de therapie, wat eigenlijk niet goed wordt begrepen. Een oorzaak hiervoor zou liggen in het onvermogen van de huidige behandelmethodes (zoals hormoonsuppletie bij hypothyreoïdie) om de biologische schildklierfunctie goed na te bootsen.

Soms kan het instellen van de juiste hoeveelheid synthetisch schildklierhormoon of levothyroxine geruime tijd in beslag nemen. Enerzijds omdat de ziekte van Hashimoto nog actief kan zijn, waardoor de schildklier 'schommelt', anderzijds omdat er veel misverstanden bestaan, bij huisartsen en zelfs bij specialisten, over wat juiste bloedwaarden zijn. De TSH moet idealiter ingesteld worden op kleiner dan 1 (<1.0 mU/L), maar mag niet onmeetbaar worden, omdat dat botontkalking tot gevolg kan hebben. Aan de andere kant zijn er veel mensen die geen enkel verschil waarnemen tussen verschillende doseringen van het schildklierhormoon. De instelling geschiedt dan vooral op het TSH.

De behandeling van hypothyreoïdie met als oorzaak een tekort aan jodium, bestaat uit extra jodiumsuppletie. Deze afwijking komt in Nederland eigenlijk niet voor onder de autochtone bevolking.




</doc>
<doc id="146788" url="https://nl.wikipedia.org/wiki?curid=146788" title="Thyroxine">
Thyroxine

Thyroxine is een prohormoon dat geproduceerd en afgescheiden wordt door de schildklier. Het is beter bekend als T. Het is ook in de handel als geneesmiddel onder de naam levothyroxine. Dit wordt voorgeschreven als de schildklier niet of te traag werkt.

Thyrosineresiduen van het thyreoglobuline worden gejodeerd. Een thyrosineresidu met één jodide is een MIT (Engels: MonoIodineThyrosine); een thyrosineresidue met twee jodiden vormt een DIT (Engels: DiIodineThyrosine). Twee DIT's vormen T. Een MIT en een DIT vormen T. T en T worden vanuit de schildklier uitgescheiden in het bloed. De schildklier maakt naar verhouding veel meer T dan T. T wordt door de lever, maar ook in alle weefsels, omgezet in T. T is potenter dan T. Bij onvoldoende jodiuminname gaat de schildklier relatief en absoluut meer T produceren.

Schildklierhormonen zijn essentieel voor normale groei en ontwikkeling en hebben veel effecten op metabole processen. Zo spelen ze een belangrijke rol bij de ontwikkeling van het zenuwstelsel, de synthese, mobilisatie en afbraak van vetten en het verhoogt het aantal catecholamine-receptoren op de celmembraan (effect op hartfrequentie). Een tekort hieraan verlaagt de snelheid van de stofwisseling, met als een van de gevolgen extreme vermoeidheid.

Het grootste deel (99,98%) van het thyroxine in het bloed is gebonden aan transporteiwitten:

Alleen thyroxine dat niet gebonden is aan transporteiwitten is in staat om biologische effecten tot stand te brengen. Dit is vrij T (fT).

Ongeveer de helft van T wordt afgebroken door middel van de-jodering en metabolisme in weefsels. De andere helft wordt geconjugeerd in de lever en uitgescheiden via de gal. Ook wordt een beetje schildklierhormoon uitgescheiden via de nieren.

Schildklierhormonen kunnen bepaald worden in een klinisch chemisch laboratorium. Meestal wordt T en fT bepaald, deze zijn biologisch actief. Een te laag fT wordt een hypothyreoïdie genoemd en een te hoog fT wordt een hyperthyreoïdie genoemd. Daarnaast zal ook de TSH bepaald worden om te beoordelen wat de oorzaak is van de afwijkende waarde van de fT.

Thyroxine wordt als geneesmiddel voorgeschreven als de schildklier niet of te traag werkt. Het is in de handel onder de naam levothyroxine, ook bekend als L-thyroxine, synthetisch T of 3,5,3',5'-tetrajood-L-thyronine. Het geneesmiddel is het monohydraat van het natriumzout van thyroxine. Deze stof heeft een grotere halveringstijd dan het mengsel van de twee natuurlijke schildklierhormonen: T en T (=levothyroxine). Zoals hierboven genoemd, wordt T in het lichaam omgezet in T. T is dus een prodrug. 

In Nederland ontstond eind 2014 ongerustheid onder gebruikers van het merkmedicijn Thyrax, toen dit middel een ander bijwerkingenpatroon leek te krijgen na het afleveren in blisterverpakking in plaats van de gebruikelijke losse tabletten. Het CBG verplichtte fabrikant Aspen Pharma in februari 2015 een brief te plaatsen op zijn website aan de gebruikers.

Dit chemisch vervaardigde spiegelbeeldmolecuul was in de 20e eeuw onder de merknaam Dethyrone in de handel als middel om het cholesterol te verlagen. Het verdween uit de handel wegens cardiale bijwerkingen. Dextrothyroxine in een dosering van 4 mg bleek in een onderzoek equipotent aan 0,15 mg levothyroxine zowel als lipideverlager en als bestrijder van een te lage T3-spiegel.




</doc>
<doc id="146792" url="https://nl.wikipedia.org/wiki?curid=146792" title="Tri-joodthyronine">
Tri-joodthyronine

Tri-joodthyronine / triiodothyronine of T is een schildklierhormoon dat gevormd wordt in de schildklier of uit het schildklierhormoon T (thyroxine). 

Thyrosineresiduen van het thyreoglobuline worden gejodineerd. Een thyrosineresidu met 1 jodide is een MIT; een thyrosineresidu met 2 jodiden vormt een DIT. Twee DIT's vormen T. Een MIT en een DIT vormen T. T en T worden vanuit de schildklier uitgescheiden in het bloed. De schildklier maakt in verhouding veel meer T dan T. T4 wordt door de lever, maar ook in alle weefsels, omgezet in T3. De effecten van T op weefsels zijn ongeveer viermaal potenter dan die van T. Bij onvoldoende jodium inname gaat de schildklier relatief en absoluut meer T produceren.

Schildklierhormonen zijn essentieel voor normale groei en ontwikkeling en hebben veel effecten op metabole processen. Zo spelen ze een belangrijke rol bij de ontwikkeling van het zenuwstelsel, de synthese, mobilisatie en afbraak van vetten en het verhoogt het aantal catecholamine-receptoren op de celmembraan (effect op hartfrequentie).

Het grootste deel (99,66%) van het T3 in het bloed is gebonden aan transporteiwitten;
Alleen T3 dat niet gebonden is aan transporteiwitten is in staat om biologische effecten tot stand te brengen. Dit is vrij T3 (fT3).

Ongeveer de helft van T wordt afgebroken door middel van deiodinatie en metabolisme in weefsels. De andere helft wordt geconjugeerd in de lever en uitgescheiden via de gal. Ook wordt een beetje schildklierhormoon uitgescheiden via de nieren.

Schildklierhormonen kunnen bepaald worden in een klinisch chemisch laboratorium. Meestal worden de vrije T en T bepaald; deze zijn biologisch actief. Een te laag fT of fT wordt een hypothyreoïdie genoemd en een te hoog fT of fT wordt een hyperthyreoïdie genoemd. Daarnaast zal ook de TSH bepaald worden om te beoordelen wat de oorzaak is van de afwijkende waarde van de fT.



</doc>
<doc id="146825" url="https://nl.wikipedia.org/wiki?curid=146825" title="Methadon">
Methadon

Methadon is een "opioïde analgeticum", met andere woorden een pijnstiller die op opium lijkt. De meest werkzame stof in opium is morfine, men zegt dan ook wel dat methadon een "morfine-agonist" is, een morfine-nabootser. Heroïne is ook een morfine-agonist. Methadon lijkt qua chemische structuur niet op morfine, maar het heeft wel een werking op de morfinereceptoren.

Methadon is vooral bekend als afkickmiddel voor heroïneverslaafden. Het wordt ook als alternatief aangeboden aan heroïneverslaafden, om criminaliteit tegen te gaan. Ook wordt het nog gebruikt ter bestrijding van ernstige pijn waarbij (op korte termijn) geen behandeling van de veroorzaker van de pijn mogelijk is. Ook wordt het bij kankerpatiënten toegediend wanneer morfine niet meer werkt als pijnbestrijder. De stof wordt hoofdzakelijk als tablet toegediend.

Op 11 september 1941 werd het voorschrift voor de synthese van methadon gepatenteerd door Bockmühl en Ehrhart. In 1947 kwam het in de Verenigde Staten op de markt als de pijnstiller "Dolophine".

De bewering dat het nieuwe synthetische opiaat aanvankelijk "Adolphine" werd genoemd als eerbetoon aan de Duitse dictator is onjuist; deze naam werd begin jaren zeventig in de Verenigde Staten in gebruik genomen door tegenstanders van behandeling met methadon om het middel in diskrediet te brengen .

In de beginperiode werd aangenomen dat methadon niet of minder verslavend zou zijn dan heroïne omdat het niet het " roes-effect" geeft zoals heroïne. De lichamelijke afhankelijkheid van methadon is echter minstens zo sterk als bij heroïne en misschien zelfs nog sterker. Vaste gebruikers van methadon, bijvoorbeeld deelnemers aan een methadonverstrekkingsprogramma, melden een veel langere periode met ernstige onthoudingsverschijnselen bij plotselinge onthouding. Daar staat tegenover dat een gefaseerde afbouw met methadon mogelijk is, terwijl dat met heroïne veel lastiger blijkt.

Methadon is in Nederland een racemisch mengsel van een l-isomeer en een d-isomeer. De analgetische werking van dit racemaat is bijna geheel toe te schrijven aan de l-isomeer, die als analgeticum minstens 10 maal zo krachtig is als de d-isomeer. De d-isomeer heeft geen werking van betekenis op de ademhalingsdepressie, maar heeft een hoestdempende werking.

De halveringstijd van methadon, de tijd waarin de helft van de toegediende hoeveelheid methadon is uitgescheiden, bedraagt in het begin 4 tot 7 uur en na ongeveer een week van hoog dagelijks gebruik 24 tot 36 uur. Dit is aanzienlijk langer dan andere morfine-agonisten die wél op morfine lijken. Bij heroïneverslaafden kan de halveringstijd al na één tot enkele doseringen 24 tot 36 uur zijn.

Dit heeft als voordeel dat heroïneverslaafden niet telkens op zoek moeten gaan naar een nieuwe dosis, wat niet zelden resulteert in crimineel gedrag (diefstal, overvallen etc.) Ze kunnen door gebruik van methadon (in plaats van heroïne) meer structuur in hun dagelijks leven aanbrengen, waarbinnen een afkickprogramma meer kans van slagen heeft. 

Langdurig gebruik van methadon zorgt voor verhoogde concentraties thyroxine, tri-joodthyronine (ook bekend als schildklierhormonen) en thyroxinebindend globuline (een plasma-eiwit voor transport van de schildklierhormonen).

Methadon is een P-glycoproteïne-substraat en ook is het een substraat voor CYP3A4, hetgeen tot veel wisselwerkingen met andere geneesmiddelen leidt.

Verstrekkingsprogramma's van methadon aan heroïneverslaafden worden normaliter georganiseerd door het consultatiebureau voor alcohol en drugs of een andere instelling voor de verslavingszorg. Om misbruik, zoals doorverkoop en overdosering, te verminderen krijgen deelnemers aan dergelijke programma's hun methadon niet voor een langere periode mee maar moeten ze de methadon drie tot zes keer per week ophalen. In het algemeen moeten ze de dosis van de dag zelf onder toezicht innemen en krijgen dan de middelen voor de tussenliggende dagen mee. Verslaafden in plaatsen zonder eigen CAD kunnen vaak deelnemen in een nabijgelegen grotere plaats. Zij krijgen vaak de medicatie voor een hele week of zelfs twee weken mee. Ook andere deelnemers aan verstrekkingsprogramma's voor wie het niet reëel is om meerdere keren per week overdag de medicatie op te halen, zoals mensen met een vaste baan, kunnen in aanmerking komen voor week- of maandverstrekking.
Ondanks deze maatregelen wordt methadon illegaal verhandeld. Gebruikers verkopen (een deel van) hun methadon aan anderen die niet willen of kunnen meedoen aan de verstrekkingsprogramma's. De nadelen van een tekort aan methadon de volgende dag of dagen wegen dan niet op tegen de opbrengst op korte termijn.

Het doel van methadonverstrekking aan verslaafden in Nederland kan verdeeld worden in tweeën: als hulpmiddel bij het afkicken door het geleidelijk afbouwen van de dosering of als onderhoudsdosis waarbij het middel voor lange tijd wordt verstrekt. Uitgangspunt hierbij is dat een verslaafde niet of minder onder druk staat om heroïne te gebruiken en daardoor beter in staat is een gestructureerd bestaan op te bouwen en minder overlast zal veroorzaken om zijn behoefte aan heroïne te bevredigen.
Het beleid met betrekking tot de verstrekking is in de loop der jaren gewijzigd. Bij een breed onderzoek in 1990 onder de verstrekkende instellingen werd over het algemeen gestreefd naar een zo laag mogelijke dosering als voorbereiding op complete afbouw. Een volgend onderzoek uit 2004 constateerde veel vaker een beleid van hogere dosering zonder directe bedoeling het methadongebruik af te bouwen en te staken.

Uit onderzoek zou blijken dat bij hoge dosering van methadon minder neiging bestaat tot bijgebruik van heroïne. Hoewel het algemene beleid verschilt van instelling tot instelling is de algemene tendens om hogere doseringen methadon te verstrekken in vergelijking met begin jaren 90.


</doc>
<doc id="146841" url="https://nl.wikipedia.org/wiki?curid=146841" title="Canthaxantine">
Canthaxantine

Canthaxantine (E161g) is een natuurlijke kleurstof die door kippenvoer gemengd wordt, waardoor eidooiers oranjegeel kleuren.

De stof werd voor het eerst aangetroffen in cantharellen ("Cantharellus cinnabarinus", eetbare paddenstoelen met een kenmerkende roze tot rode kleur). Later bleek ze ook voor te komen in de veren van flamingo's en andere exotische vogels en in sommige schaaldieren en vissen (kreeften, zalm, forel). Ze wordt geïsoleerd uit cantharellen of gesynthetiseerd uit bèta-caroteen.

Canthaxanthine wordt oraal ingenomen als middel om te bruinen zonder zon. Deze stof kan echter bij te grote inname beschadigingen geven aan het oog (canthaxantineretinopathie).
Verder wordt de stof gebruikt om kweekzalm roder te kleuren zodat ze lijkt op natuurlijk gevangen zalm.


</doc>
<doc id="146847" url="https://nl.wikipedia.org/wiki?curid=146847" title="Koolstofkringloop">
Koolstofkringloop

De koolstofkringloop is de bekendste biogeochemische kringloop en beschrijft alle processen waarmee het element koolstof door het systeem Aarde circuleert. De koolstofkringloop beschrijft onder andere wat er gebeurt met door mensen uitgestoten koolstofdioxide in de atmosfeer. Omdat koolstofdioxide een belangrijk broeikasgas is, vormen de onduidelijkheden binnen de koolstofkringloop een belangrijk onderzoeksterrein binnen de biochemie, geochemie en klimatologie.

Door de fotosynthese van planten wordt CO uit de lucht vastgelegd in planten in de vorm van koolhydraten. Een klein deel hiervan komt weer vrij door dissimilatie van de plant (zie verder: kortlopende organische kringloop).

De atmosfeer bevat volgens IPCC 2001 750 Gt C. (1 Gt C = 1 Gigaton koolstof = 10 kilogram koolstof.) Sindsdien is de CO-concentratie gestegen tot 381 ml/m³ (komt overeen met ppmv), dat overeenkomt met een hoeveelheid van ongeveer 800 Gt C. Dat is rond 0,001 % van alle koolstof. Zij is daarmee net zoals de vegetatie de kleinste koolstofopslag, maar reageert wel het snelst op veranderingen. De belangrijkste koolstofverbinding is koolstofdioxide (CO) met een aandeel in de lucht van 0,03 volume-% of 0,046 gewichts-%.

Daarnaast komen nog sporengassen en verontreinigingen in de atmosfeer voor:

De hydrosfeer bevat 38.000 Gt C in de vorm van opgeloste CO, alsook opgeloste koolzuur- en carbonaat-ionen. Deze hoeveelheid omvat 0,05 % van de totaal aanwezige koolstof. Ook komen hier nog bij sporen van opgeloste methaan en in het water zwevende organische deeltjes.

Met 99,8 % van de totale hoeveelheid koolstof komt in de lithosfeer de meeste koolstof voor. De uitwisseling is echter laag. De lithosfeer is een deel van de lange termijnopslag van de koolstof.

Gashydraat is een verbinding van water rond het vriespunt (of ijs) en een gas, dat in de moleculaire holtes van het water zit opgesloten. Voor de koolstofkringloop is in het bijzonder methaanhydraat van belang. Het zit in het zeesediment en in de permafrost. Het methaan is ontstaan door anaerobe bacteriële omzetting van organische stoffen. Bij oververzadiging van het water met methaan en bij temperaturen net onder het vriespunt of hoge druk (in de zee vanaf 500 m diepte) worden methaanhydraten gevormd. Door verandering van druk- en temperatuurverhoudingen kunnen grote hoeveelheden methaan voor korte tijd vrij in de atmosfeer komen.

Het uit de opslagplaatsen vrijkomende methaan kan onder zuurstofloze omstandigheden door chemotrofe organismen gebruikt worden:

Obligaat anaerobe, methaanoxiderende "Methanosarcinales" (Archaea) vormen azijnzuur uit methaan:
Dit azijnzuur wordt in symbiose met "Desulfosarcina" gebruikt als energieleverancier:
Men schat dat door deze symbiose jaarlijks 300 miljoen ton methaan wordt omgezet, hetgeen meer is dan 80 % van de door de bacteriën in het sediment afgegeven methaan.

Bij aanwezigheid van zuurstof kan methaan met zuurstof (O) door aerobe, methaanoxiderende bacteriën volledig omgezet worden in koolstofdioxide en water:

Koolstof is in het heelal en op Aarde een relatief zeldzaam element (procenten in atoomverhoudingen):

Een ontwikkeling van leven op basis van koolstof is daarom alleen maar mogelijk wanneer organismen de koolstofkringloop benutten en zelf weer een gesloten koolstofkringloop vormen.

Opslagvormen van koolstof in organismen zijn organische stoffen en carbonaten (in de regel calciumcarbonaat CaCO). Het skelet van zoogdieren is onder andere opgebouwd uit calciumcarbonaat.

De organismen in terrestrische (in de Aarde) ecosystemen bevatten 800 Gt C en die in zeeën 3 Gt C, wat 0,001 % van de totale hoeveelheid koolstof is. Daarmee bevatten de organismen de kleinste hoeveelheid koolstof, maar zijn wel de motor van de kortlopende organische kringloop.

Hier dient voor de volledigheid bij aangetekend te worden dat koolstof doorgaans in de vorm van carbonaten in de aardmassa voorkomt. Carbonaten hebben een relatief laag soortelijk gewicht waardoor ze gemakkelijk in de oppervlaktelagen van de aardkorst terechtkomen. Bovendien ontleden carbonaten bij hogere temperatuur gemakkelijk in oxiden en koolstofdioxide, zoals tijdens vulkanische processen. De atmosfeer van de vroege Aarde bevatte daarom een relatief hoge concentratie koolstofdioxide.

In de atmosfeer vinden overwegend fysische transportprocessen plaats. Daar door wind een voortdurende menging plaatsvindt, is de CO-concentratie in de onderste lagen van de aardatmosfeer overal hetzelfde.

Alleen op plaatsen, die gedurende een langere tijd voor de wind beschut zijn, kan de CO zich aan de grond verzamelen. Voorbeelden zijn de koolstofdioxidemeren in mijnen of grotten in vulkanisch actieve gebieden.

Methaan wordt in de loop van de tijd geoxideerd tot CO.


Tussen de verschillende vormen van anorganische koolstof bestaat een chemisch evenwicht: (De opgegeven procenten gelden voor de volgende omstandigheden: T = 10 °C, pH = 8, zoutgehalte 34,3 ‰, die bijvoorbeeld voor grote delen van de oceanen gelden.)


</doc>
<doc id="146974" url="https://nl.wikipedia.org/wiki?curid=146974" title="Palilalie">
Palilalie

Palilalie of palilalia is een begrip uit de psychologie en psychiatrie. Het is het dwangmatig herhalen van eigen woorden of zinnen of delen daarvan. 

Meestal wordt de snelheid van spreken opgevoerd en het geluidsvolume verminderd, waardoor het verschijnsel soms lijkt op hakkelen of prevelen. Wanneer woorden of zinnen van anderen worden herhaald, spreekt men van echolalie.

Palilalie kan een teken zijn van hersenbeschadiging. Het verschijnsel doet zich vaak voor bij mensen met het syndroom van Gilles de la Tourette en de ziekte van Parkinson, maar komt bijvoorbeeld ook voor bij schizofrenie en autisme.



</doc>
<doc id="147024" url="https://nl.wikipedia.org/wiki?curid=147024" title="Dextromethorfan">
Dextromethorfan

Dextromethorfan (DXM) is de actieve stof en is in Nederland zonder recept uitsluitend bij een apotheek verkrijgbare hoeststroop tegen prikkelhoest. Het is de rechtsdraaiende enantiomeer van levomethorfan. Vanaf circa 10 maal de aanbevolen dosering kunnen er dissociatieve effecten optreden, en de stof kent dan ook een geschiedenis van misbruik, voornamelijk door jongeren en mensen zoekend naar een legale manier om high te worden. De stof zit in bereidingen die bekend zijn onder de merknamen Bisoltussin (Boehringer Ingelheim), Dampo Bij Droge Hoest (Roche), Darolan Hoestprikkeldempend (Heca), Daromefan (Heca), Rami dextromethorfan (Pfizer) .

Dextromethorfan is werkzaam op de opiaatreceptoren in het centraal zenuwstelsel als agonist. In tegenstelling tot andere opiaten heeft de stof geen pijnstillende werking, noch is er acuut gevaar voor verslaving. Hierdoor heeft Dextromethorfan grotendeels hoestdranken met codeïne vervangen. Langdurige recreatieve gebruikers van de stof kunnen echter een psychologische verslaving ontwikkelen.

Dextromethorfan dempt de hoestprikkel bij "droge" of "prikkelhoest", waarbij de keel en longen geïrriteerd zijn maar er geen vervuiling opgehoest wordt. Na doorbreken van de bloed-hersenbarrière is DXM werkzaam via de volgende mechanismen:


In hoeststropen komt DXM meestal voor als oplossing van dextromethorfanhydrobromide, het HBr-zout van DXM. Doseringsrichtlijn voor een volwassene is circa 15 mg DXM HBr elke 4 uur, met een maximum van 120 mg DXM HBr per 24 uur.

Dosering om psychotropische effecten te bereiken is ingewikkelder. Effecten treden op in fases of plateaus, en elk plateau kent zijn eigen dosering. Er worden vijf plateaus onderscheiden, waarvan het sigma-plateau moeilijk en niet zonder gevaar te bereiken is.

De eerste twee plateaus worden door veel gebruikers als prettig ervaren. Effecten zijn uiteenlopend, en worden omschreven als alcoholachtige effecten zonder de mentale 'vertraging' die hierbij op kan treden. Ook is er, vooral bij beginnende gebruikers een gevoel van euforie. Muziek kan buitengewoon mooi klinken, en emoties worden versterkt. Er is een licht gevoel van dissociatie van de buitenwereld, en sommige gebruikers vinden het gemakkelijker over gevoelige onderwerpen te praten.

Tussen de plateaus 1-2 en 3-4 zit een overgangsfase, waarin de gebruiker sterker vervreemdt (dissocieert) van zijn omgeving. Invoer van zintuigen naar de hersenen kan abrupt stoppen tijdens deze overgangsfase. 70% van de gebruikers zegt deze overgang te bemerken.

Ervaringen op de hogere plateaus zijn intenser en verschillen sterk per individu. Over het algemeen worden 'trips' gekenmerkt door geheel of gedeeltelijk verlies van zicht, en alle zintuigelijke waarneming raakt sterk gepulseerd (Engels: 'Flanging'). William E. Whites DXM FAQ, een van de meest uitgebreide bronnen over recreatief DXM-gebruik, geeft voorbeelden en een hypothetische verklaring . Gebruikers maken melding van contact met buitenaardse entiteiten. Het kortetermijngeheugen wordt sterk beperkt.

Over het sigma-plateau is beperkte anekdotische informatie beschikbaar. Dit plateau kan bereikt worden door tweemaal een 2e-plateau dosering te nemen, gevolgd door een 3e-plateau dosering, steeds drie uur uit elkaar. Risico op fatale effecten zijn enorm, en meer dan 50% van de gebruikers noemen de ervaring extreem onprettig, en wensen dit niet te herhalen.

Bijwerkingen gekoppeld aan gematigd recreatief gebruik van dextromethorfan zijn onder andere winderigheid, vertraagd reactievermogen, misselijkheid, versnelde hartslag en verminderde seksuele activiteit. Bij hogere doses kunnen paniekaanvallen optreden. Overdosis kan leiden tot ernstige hersenbeschadigingen, coma en de dood. Bij het gebruik van deze stof als hallucinogene drug kan een bad trip voorkomen, met alle gevolgen van dien.

Langdurig gebruik/misbruik van DXM kan depressies, permanente hersenbeschadigingen, psychologische stoornissen zoals psychoses en een persoonlijkheidsverandering en beschadigingen aan lever, nieren en alvleesklier veroorzaken.

Indien het HBr-zout van dextromethorfan gebruikt wordt kunnen de broomionen broomvergiftiging veroorzaken. Verreweg de grootste oorzaak van doden door recreatief DXM-gebruik is echter niet de werkzame stof zelf, maar additieven in de hoestdrank zoals paracetamol of een antihistamine, welke bij hoge doseringen levensgevaarlijk zijn.

MAO-remmers (sommige antidepressiva, st. janskruid) en paroxetine kunnen in zeldzame gevallen in combinatie met DXM het serotoninesyndroom veroorzaken .

Gebruik van dextromethorfan bij overgevoeligheid voor dextromethorfan, ernstige leverfunctiestoornis of ernstige ademhalingsinsufficiëntie wordt ontraden. Voorzichtigheid is geboden bij gebruik van dextromethorfan bij leverfunctiestoornis, ademhalingsinsufficiëntie en astma .

Onderzoekers van het Erasmus Medisch Centrum ontdekten dat het metabolisme van het anti-kanker medicijn tamoxifen is te voorspellen na een proefdosis dextromethorfan.



</doc>
<doc id="147030" url="https://nl.wikipedia.org/wiki?curid=147030" title="Ketamine">
Ketamine

Ketamine werd in 1962 uitgevonden in de zoektocht naar alternatieven voor PCP door Calvin Stevens in Parke Davis Lab. In 1965 werd ontdekt dat het gebruikt kan worden als verdovingsmiddel voor mensen en dieren. Het geeft een zogenaamde dissociatieve pijnstilling: de patiënt lijkt wakker, maar reageert niet op pijnprikkels.

Ketamine wordt wel gebruikt bij kinderen en oudere mensen omdat het in verhouding tot andere verdovingsmiddelen veel minder de ademhaling onderdrukt. Omdat bij het bijkomen uit de narcose ook hallucinogene verschijnselen kunnen optreden wordt het middel vaak samen met een benzodiazepine toegediend om hallucinaties te voorkomen of te onderdrukken. In de diergeneeskunde wordt vaak ketaval gebruikt, een combinatie van de benzodiazepine diazepam (valium) en ketamine. Ketamine is in Nederland in de handel voor humaan gebruik onder de naam Ketanest S.

Sinds 2000 staat ketamine in de belangstelling vanwege de antidepressieve werking. Uitbehandelde patiënten kregen ketamine per infuus. Bij twee derde van de patiënten halveerden de klachten, bij 50% van de proefpersonen hield dit effect een week aan. Bijzonder was dat de antidepressieve werking al na twee uur optrad, dit in tegenstelling tot vrijwel alle andere antidepressiva waarbij men een aantal weken op effect moet wachten. Ketamine verandert de prikkeloverdracht via de NMDA-receptor. Inmiddels is er een bescheiden hoeveelheid bewijs die aantoont dat deze receptor een rol speelt bij depressie. Er is in de reguliere geneeskunde aandacht voor ketamine als antidepressivum, en ook voor andere stoffen met een vergelijkbaar effect op de NMDA-receptor.

In doseringen lager dan gebruikt voor narcose, wordt ketamine ook als drug gebruikt, het wordt dan Special K, of Keta genoemd. Ketamine wordt meestal gesnoven, maar sommige gebruikers nemen het ook oraal, rectaal of spuiten het in. Om het middel te kunnen snuiven wordt een medische ketamineoplossing, bedoeld voor injectie, uitgekookt of ingedampt totdat een kristallijn poeder overblijft. Lagere doseringen maken de gebruiker dromerig, terwijl hogere doseringen kunnen leiden tot een K-Hole, waarbij de gebruiker zich amper bewust is van zijn omgeving en moeilijk of niet kan bewegen. Lage doses ketamine worden ook als party-drug gebruikt, waarbij de gebruiker door de lichte dromerigheid en verzwakking van lichamelijke prikkels meer in de muziek kan opgaan. Hogere doses zijn psychedelisch van aard en vereisen dat de gebruiker gaat liggen omdat bewegingen, evenwicht en tastzin sterk verstoord worden door de verdovende eigenschappen van de stof. De stof wordt dan ook geclassificeerd als dissociatief psychedelicum, omdat het de gebruiker losmaakt van de waarnemingen van zijn lichaam.

Als ketamine gespoten wordt, wordt dat vaak intramusculair gedaan: de werking is dan milder en gradueler dan bij intraveneuze toediening. Bij intraveneuze injectie is de gebruiker vaak al in de K-Hole voordat hij de naald kan verwijderen, hetgeen risico's met zich meebrengt. De K-Hole wordt beschreven als een transcendentale droomwereld waarover gebruikers soms zeggen dat zij daar God of entiteiten ontmoeten. De beschrijving van een K-hole komt sterk overeen met die van een bijna-doodervaring. Dit kan een zeer heftige en ook angstaanjagende ervaring zijn.

De effecten van ketamine zijn kortdurend, waarbij injectie het kortst en orale inname het langst duurt, met een maximum van enkele uren. Ketamine is een van de weinige psychedelische drugs die verslaving kunnen veroorzaken.

Regelmatig ketaminegebruik kan er toe leiden dat het geheugen minder goed functioneert. Deze bijwerking kan aanhouden tot ten minste drie dagen na het laatste gebruik. Of een periode van abstinentie (onthouding) leidt tot herstel van de geheugenfuncties, moet nog onderzocht worden. Gedurende een K-hole ervaring is het geheugen ernstig verstoord. Uit proeven met muizen blijkt dat het gelijktijdig gebruik van ketamine met cocaïne en/of methamfetamine schadelijk is voor de hersenen.
Ongeveer een derde van de regelmatige gebruikers ontwikkelt lichamelijke klachten; voornamelijk hevige buikpijn (“K-kramp”) en gevoel van blaasontsteking.



</doc>
<doc id="147034" url="https://nl.wikipedia.org/wiki?curid=147034" title="Ergine">
Ergine

Ergine (ook lyserginezuuramide of LSA genoemd) is een in de natuur voorkomend hallucinogeen dat een sterke chemische gelijkenis vertoont met LSD. Echter, waar LSD synthetisch wordt bereid in een laboratorium, is ergine een stof die aantoonbaar voorkomt in bepaalde planten. Het middel is daarom te gebruiken door de zaden of andere delen van deze planten te consumeren. De resulterende trip heeft bij hoge doses een euforisch en hallucinogeen effect, en veroorzaakt bij lage doses een alcoholachtige roes. Sommige gebruikers kunnen een paniekreactie ervaren, wat aanleiding kan geven tot een "bad trip". Ondanks goede voorzorgsmaatregelen ("set", "setting" en geestelijke gesteldheid van gebruiker) kan het gebruik van LSA bij sommige gebruikers toch tot onprettige ervaringen leiden. 

De planten waarvan geweten is dat ze ergine bevatten zijn:


</doc>
<doc id="147158" url="https://nl.wikipedia.org/wiki?curid=147158" title="Samuel Sarphati">
Samuel Sarphati

Samuel Sarphati (Amsterdam, 31 januari 1813 – aldaar, 23 juni 1866) was een Joods arts, chemicus, weldoener en broodfabrikant die een belangrijke rol speelde in de ontwikkeling van het onderwijs, de volksgezondheid, de stedenbouw en de nijverheid van Amsterdam in het midden van de 19e eeuw. Sarphati was van alle markten thuis en liep met zijn initiatieven vaak vast in de Amsterdamse bureaucratie.

Sarphati's Portugees-Joodse ouders waren van eenvoudige komaf, Joden waren in de 19e eeuw de armste bevolkingsgroep in Amsterdam. Ze woonden bij zijn geboorte op Nieuwe Keizersgracht 49, in het hart van de Joodse buurt. Zijn vader handelde in tabak. Sarphati ging naar de Latijnse school en studeerde medicijnen in Leiden. Tijdens zijn studiejaren lag zijn interesse naast geneeskunst bij hygiëne en de chemie waarvoor hij onderscheidingen verwierf. 

Hij promoveerde op 27 juni 1839 aan de Universiteit Leiden en vestigde zich als huisarts in Amsterdam. Zijn praktijk confronteerde hem met de povere levensomstandigheden: acht procent van de bevolking leefde in kelders, de helft van de kinderen zat op een armenschool en de bevolkingsstatistieken leken op die van een derdewereldstad: veel geboorten en veel sterfte en daarbovenop de stank van zwavel, mest en vuilnis. Vele van Sarphati's activiteiten kwamen de levenskwaliteit ten goede: hij ontwierp een uitbreidingsplan voor Amsterdam, hij zorgde voor een abattoir, hij richtte de Nederlandse maatschappij ter bevordering der Pharmacie in 1842 op, richtte de eerste broodfabriek (in Nederland) op aan de Vijzelgracht met een wekelijkse productie van 9000 goedkope broden. Voor de opkomende industrie stichtte hij de bank het Crediet Mobilier. In 1842 richtte hij een particuliere Handelsacademie in Amsterdam mee op. Vooral vanaf midden jaren veertig ontplooide hij zijn organisatorisch talent. 

In 1847 kreeg hij een vergunning om afval te verzamelen en stichtte hij de Maatschappij tot bevordering van Landbouw en Landontginning. In 1852 richtte hij de Vereeniging voor Volksvlijt op en in 1855 de Maatschappij voor Meel- en Broodfabrieken die brood aanbood dertig procent onder de bakkersprijs. Dit soort inspanningen resulteerde rond 1870 in een stijging van de gemiddelde levensverwachting in Amsterdam. Hiernaast beïnvloedde hij de stadsuitbreiding en -verfraaiing met projecten zoals het Paleis voor Volksvlijt en het Amstel Hotel. Zijn ambitieuze plannen namen decennia in beslag en bezorgden hem de bijnaam de 'Amsterdamsche Haussmann'. Sarphati zou de realisatie van vele van zijn plannen niet meemaken. Wat hij wel meemaakte was de realisatie van het monumentale en moderne Paleis voor Volksvlijt op het Frederiksplein (nu de Nederlandsche Bank). Bestaande uit vooral ijzer en glas leek dit nijverheids- en expositiegebouw op het Palais de l'Industrie uit Parijs of het Crystal Palace uit Londen.

Dit soort werken leverden hem onderscheidingen op. Koning Willem III benoemde hem in 1860 tot Officier in de Orde van de Eikenkroon en bij de opening van het Paleis voor Volksvlijt in 1864 tot ridder in de Orde van de Nederlandse Leeuw.

De 53-jarige Sarphati overleed in juni 1866, drie maanden na de eerstesteenlegging van 'zijn' Amstel Hotel. Sarphati was getrouwd met Abigaël Mendes de Leon. Het huwelijk bleef kinderloos. Hij werd begraven op de Portugees-Israëlitische begraafplaats Beth Haim in Ouderkerk aan de Amstel.





</doc>
<doc id="147286" url="https://nl.wikipedia.org/wiki?curid=147286" title="Propyfenazon">
Propyfenazon

Propyfenazon is een pijnstiller, vaak gebruikt in combinatie met paracetamol en cafeïne (bijvoorbeeld in Saridon). Het is sinds 1951 internationaal op de markt. Propyfenazon is een antipyretische stof, dat wil zeggen dat het zorgt dat de lichaamstemperatuur niet te veel oploopt, bijvoorbeeld bij koorts. Tevens is het ontstekingsremmend.

Een volwassene mag maximaal 900 milligram propyfenazon per dag binnenkrijgen. Kinderen mogen géén propyfenazon gebruiken.


</doc>
<doc id="147307" url="https://nl.wikipedia.org/wiki?curid=147307" title="Gewone zilverspar">
Gewone zilverspar

De gewone zilverspar ("Abies alba") is een boom uit de dennenfamilie ("Pinaceae"). De Europese conifeer vormt bossen in gebergten als de Alpen, Pyreneeën en de Balkan. Het hout wordt als timmerhout gebruikt en voor de fabricage van meubels. De boom kan meer dan 40 m hoog worden. In Midden-Europa kan een hoogte van 55-60 m bereikt worden.

De kroon van de boom is smal en kegelvormig. De platte, brede takken staan in etages rond de stam met naar boven gebogen punt. De boomschors is donkergrijs en glad. Jonge bomen hebben harsblaren. Met het ouder worden ontstaan door groeven vierkante platen.

De takken zijn dofgrijs en hebben donkere haren. De naalden zijn dik en zijn voorzien van een insnijding in de top. Van boven is de naald donkergroen; aan de onderzijde zijn twee smalle, witte strepen te zien. Ze staan aan weerszijden van de twijgen.

De kegels zijn rechtopstaand en cilindervormig. Ze worden 10-15 cm lang. Bij rijping wordt de kleur van groen tot oranjebruin. De zaadschubben zijn groot en de dekschubben zijn 6-7 mm lang. De laatste hebben een naar beneden gebogen punt.

Het hout van de gewone zilverspar wordt onder de naam dennenhout gebruikt, onder andere als zacht, geelwit timmerhout voor planken, kisten, papier. 

Ook wint men olie of terpentijn uit het hout en bladeren. Dit wordt gebruikt in de geneeskunde en diergeneeskunde bij kneuzingen en verstuikingen. Straatsburgse terpentijn wordt uit de harsblaren gehaald en wordt gebruikt in verf en vernis. De etherische olie uit zowel de naalden als de kegels wordt wel gebruikt in parfum en cosmetica.


</doc>
<doc id="147308" url="https://nl.wikipedia.org/wiki?curid=147308" title="Efedrine">
Efedrine

L-Efedrine is een sympathicomimeticum; het bootst de werking van het (ortho)sympathische zenuwstelsel na. Dit is het deel van het zenuwstelsel dat de lichaamsfuncties tijdens gevaar of spanning beïnvloedt; je wordt alerter, klaar voor actie. Er komt dan ook bij gebruik van efedrine meer noradrenaline en adrenaline vrij in het lichaam. Efedrine dankt zijn naam aan de plant "Ephedra" ("Ephedraceae"). Het is de meest werkzame alkaloïde in ephedra.

Efedrine wordt / werd gebruikt in sommige hoestdranken omdat het de luchtwegen verwijdt (op de Duitse en Nederlandse markt was dat "Nattermann extra forte"; inmiddels uit de handel genomen).

In België is efedrine alleen nog verkrijgbaar voor nasaal gebruik onder de merknaam "Endrine".

Ook wordt de stof door anesthesiologen op de operatiekamers gebruikt om in bepaalde gevallen de bloeddruk van patiënten te reguleren. De consumptie van efedrine stimuleert het verbranden van lichaamsvet en vermindert hongergevoel; als het lichaam klaar moet zijn voor actie is het verbranden van energie belangrijker dan de aanmaak van nieuwe energie. Daarom is het ook wel een ""natuurlijke""of plantaardige ""amfetamine"" genoemd.

Het gebruik van efedrine in combinatie met zogenaamde MAO-remmers kan het bloeddrukverhogend effect van MAO-remmers versterken, wat kan leiden tot hersenbloedingen.

In de diergeneeskunde wordt het middel in de efedrine-HCl vorm toegepast ter behandeling van urine-incontinentie bij honden waarbij de eierstokken verwijderd zijn (Merknaam Enurace).

Ephedra komt van nature voor in China en het zuidwesten van de Verenigde Staten. In China wordt het al zo'n 3000 jaar gebruikt. Het heet daar "Ma Huang". Wetenschappers hebben in de jaren 30 voor het eerst efedrine geïsoleerd uit de plant ephedra. Tijdens de Tweede Wereldoorlog werd er in de Nederlandsche Cocaïnefabriek in Amsterdam efedrine geproduceerd. In de jaren 90 van de vorige eeuw is het populair geworden als "party drug" en werd het verwerkt in diverse voedingssupplementen bedoeld voor de vetverbranding en het afslanken. Sinds april 2004 is het door de Nederlandse overheid verboden om efedrine bevattende preparaten in de vrije handel te verkopen.

De stof staat op de dopinglijst van de WADA.



</doc>
<doc id="147395" url="https://nl.wikipedia.org/wiki?curid=147395" title="Coprolalie">
Coprolalie

Coprolalie of coprolalia (Grieks, letterlijk "poep praten") is een begrip uit de psychologie en psychiatrie. Het is het onvrijwillig uiten van schokkende woorden, zoals vloeken, obscene, seksistische of racistische taal. Het verschijnsel treedt voornamelijk op als symptoom van het syndroom van Gilles de la Tourette.

Vaak wordt coprolalie gezien als het belangrijkste kenmerk van Tourette, maar in de praktijk komt het verschijnsel slechts voor bij een minderheid van de mensen met Tourette en is het meestal ook nog tijdelijk. Coprolalie hangt ook samen met de hoeveelheid stress die een Touretter ondervindt. 

Vaak wordt gedacht dat de ongepaste uitingen een onderliggende mening weerspiegelen, maar ook dit is lang niet altijd het geval. Waarschijnlijk is coprolalie erop gericht om een sociale reactie uit te lokken en de manier waarop is voor de patiënt zelf vaak nog pijnlijker dan voor de omgeving. Het is dan ook van belang dat de omgeving met de aandoening leert omgaan om te voorkomen dat de patiënt in een sociaal isolement terechtkomt.

Soms maakt de patiënt ook obscene gebaren. Dit wordt copropraxie genoemd.


</doc>
<doc id="147537" url="https://nl.wikipedia.org/wiki?curid=147537" title="Fontanel">
Fontanel

De fontanel is een opening tussen de delen waaruit de schedel is opgebouwd (de schedelbeenderen).

De meeste pasgeboren kinderen hebben twee fontanellen: de grote en de kleine fontanel. De grote fontanel (die de vorm van een ruit heeft) ligt vlak boven het voorhoofd, de kleine fontanel (die de vorm van een driehoek heeft) ligt ter hoogte van de kruin.

De reden dat de schedelbeenderen openingen ertussen bevatten, heeft te maken met het feit dat tijdens een bevalling de schedel door het bekken heen moet. De schedel is het deel van het kind met de grootste diameter. Dat wil zeggen dat dat deel bepaalt of het kind door het bekken heen kan of niet. Als er ruimte is tussen de verschillende schedelbeenderen, is er de mogelijkheid om de diameter van de schedel wat te verkleinen, namelijk door de schedelbeenderen wat over elkaar te laten schuiven. Dit fenomeen wordt moulage genoemd.

Van de fontanellen wordt door verloskundigen, huisartsen en gynaecologen dankbaar gebruikgemaakt als oriëntatiepunten. Als er inwendig gevoeld wordt naar het hoofd van het ongeboren kind, kan de ligging van het hoofdje bepaald worden aan de hand van de ligging van de verschillende fontanellen.

Bij baby's vormt de fontanel een kritieke plek, omdat de hersenmassa erachter veel minder goed beschermd is. Bij het volgroeien van de schedel wordt de fontanel gesloten.

De fontanel groeit helemaal dicht rond de leeftijd van 12 tot 18 maanden. Een holle fontanel kan duiden op uitdroging. Een bolle fontanel kan duiden op verschillende normale dingen, zoals kauwen, persen of huilen. Als de bolling aanhoudt, wordt aangeraden een dokter te raadplegen. Dit kan namelijk veroorzaakt worden door vochtophoping, onder meer door bloedingen of infecties.


</doc>
<doc id="147554" url="https://nl.wikipedia.org/wiki?curid=147554" title="Dimethyltryptamine">
Dimethyltryptamine

Dimethyltryptamine, ook bekend als DMT is een indoolalkaloïde met een moleculaire structuur verwant aan de neurotransmitter serotonine. De stof wordt van nature aangemaakt door een breed scala aan organismen, waaronder de mens. De functie van de stof is tot dusver niet duidelijk, al blijkt uit onderzoek dat DMT mogelijk een rol speelt bij schizofrenie, bijna-doodervaringen en visueel dromen. DMT heeft psychoactieve eigenschappen en kan worden gerookt, geïnjecteerd of (gecombineerd met stoffen die orale opname mogelijk maken, zie ayahuasca) oraal toegediend worden. DMT behoort tot de hallucinogene en entheogene (Grieks, "de godheid binnenin opwekkende") drugs.

DMT is aangetroffen in de pijnappelklier van verschillende zoogdieren, waaronder de mens.
Enkele planten die deze stof aanmaken zijn de bomen "Acacia" en Mimosa hostilis. De paddensoort Incilius alvarius produceert 5-MeO-DMT, een sterk aan DMT verwante stof.

DMT werd voor het eerst gesynthetiseerd in 1931 door de Canadese scheikundige Richard Manske. In 1946 werd het voor het eerst geëxtraheerd uit de wortel van de plant Mimosa door de Braziliaanse plantkundige en scheikundige Gonçalves de Lima, die de stof "nigerine" noemde. In 1971 werd DMT illegaal in de Verenigde Staten, wegens de '1971 Convention on Psychotropic Substances'.

In de jaren 80 en 90 van de vorige eeuw werd de drug omschreven als "businessman's trip", omdat een trip maar zo'n 15 à 30 minuten duurt wanneer de stof gerookt wordt. Het roken van DMT gebeurt door middel van een zogenaamde "Freebase-pijp", of door een in DMT geweekt en verzadigde planten of kruidenmix te roken in een joint.

In de afgelopen jaren zijn er hevige discussies gaande omtrent de ervaringen van gebruikers van DMT en het toepassen van DMT bij bijvoorbeeld terminale kankerpatienten. Trips worden over het algemeen als spiritueel, openbarend en diep intrigerend ervaren. Bij een correcte dosis maakt een hoog percentage van de gebruikers een "Egodood" mee. Een staat van bewustzijn waarbij de grenzen tussen de persoon en het universum vervagen; het ego verdwijnt. Deze ervaring wordt door veel mensen als bevrijdend en spiritueel verzadigend ervaren, omdat men het gevoel heeft deel te zijn met de kosmos. Men kan hierdoor het idee van sterven aanvaarden.

DMT is een derivaat van tryptamine, die wordt gevormd door de twee waterstofatomen die verbonden zijn aan het niet-aromatische stikstofatoom in het tryptaminemolecuul te vervangen door methylgroepen .


</doc>
<doc id="147725" url="https://nl.wikipedia.org/wiki?curid=147725" title="Oncologie">
Oncologie

Oncologie, kankerkunde of cancerologie is de medische kennis en behandeling van kanker. Een internist die zich in oncologie gespecialiseerd heeft, is medisch oncoloog. De term komt van het Griekse "onkos" dat "massa" of "tumor," en het achtervoegsel -logie dat 'leer' of 'kunde' betekent.

Een oncoloog houdt zich bezig met:

De oncoloog zit in een multidisciplinair team dat bestaat uit specialisten die zorgen voor adequate en optimale diagnostiek, behandeling en zorg, en follow-up van oncologische patiënten. Zo'n team is afhankelijk van het type vraagstelling en kanker:

Niet alleen artsen houden zich bezig met oncologie maar er wordt ook zeer veel onderzoek verricht naar de oorzaken van kanker en nieuwe behandelmethoden.

Er zijn twee specialistische kankercentra in Nederland, de Daniël den Hoed kliniek (onderdeel van het Erasmus MC) in Rotterdam en het Antoni van Leeuwenhoek Ziekenhuis in Amsterdam. Verder hebben het Nederlands Kanker Instituut en de Vrije Universiteit Amsterdam gezamenlijk de Onderzoekschool Oncologie Amsterdam opgezet voor postdoctoraal onderwijs en onderzoek.


</doc>
<doc id="147732" url="https://nl.wikipedia.org/wiki?curid=147732" title="Oogheelkunde">
Oogheelkunde

Oogheelkunde of oftalmologie is de tak van de geneeskunde waarin men zich bezighoudt met de ziekten van het oog en hun behandeling. Het woord oftalmologie komt van het Griekse ὀφθαλμός "ophthalmos", dat 'oog' betekent, en λόγος "logos", betekenend 'woord/verhandeling/uitleg'; oftalmologie betekent vrij vertaald "de wetenschap van ogen". Als discipline is het ook op dierlijke ogen van toepassing.

Aangezien oftalmologen heelkundige handelingen met betrekking tot ogen uitvoeren, zijn zij over het algemeen chirurgen.


</doc>
<doc id="147738" url="https://nl.wikipedia.org/wiki?curid=147738" title="Traumatologie">
Traumatologie

Traumatologie is de studie van verwondingen die door ongevallen of geweld zijn veroorzaakt, en van de chirurgische behandeling ervan. Traumatologie is een tak van de geneeskunde. Het is een subspecialisatie van de chirurgie en wordt daarom ook wel "traumachirurgie" genoemd. Traumatologie staat ook bekend onder de naam "ongevallenchirurgie". Traumatologie wordt veelal beoefend op de spoedeisendehulpafdeling van ziekenhuizen en traumacentra.

In situaties waarbij de patient multipele letsels heeft opgelopen ligt de opvang en coördinatie van behandeling vaak bij de traumachirurg. In eerste instantie is het in leven houden van de patiënt prioriteit nummer 1. Indien noodzakelijk zullen er andere specialismen worden ingeschakeld die meewerken aan het herstel van de patiënt. Denk bijvoorbeeld aan de neuroloog of neurochirurg, plastisch chirurg of vaatchirurg.

De operatieve behandeling van weke delen en fracturen wordt vaak door de traumatoloog gedaan.

Nadat het trauma chirurgisch is behandeld kan er nog een verwijzing volgen naar een revalidatiearts voor het revalidatietraject. Naast dat dit bij de zeer ernstige trauma's gebeurt zou eigenlijk elke patiënt met meer dan een fractuur (in meerdere ledematen of één ledemaat) of één of meerdere fracturen in combinatie met zenuwletsel moeten worden doorverwezen naar een revalidatiearts om de herstelfase adequaat te begeleiden en opgelopen beperkingen te minimaliseren.

Behalve voor lichamelijk letsel wordt de term "trauma" ook gebruikt wanneer iemand een groot psychisch beschadigend voorval heeft meegemaakt. De specifiekere term hiervoor is psychotrauma.



</doc>
<doc id="147744" url="https://nl.wikipedia.org/wiki?curid=147744" title="Spoedeisende geneeskunde">
Spoedeisende geneeskunde

Spoedeisende geneeskunde (Nederland) of urgentiegeneeskunde (Vlaanderen) is een tak van de geneeskunde die zich in engere zin bezighoudt met de acute hulp aan vitaal bedreigde patiënten en in bredere zin met ook alle minder urgente eerste hulp. 

De plaats waar de zorg wordt geleverd is doorgaans de afdeling spoedeisende hulp (SEH) van een ziekenhuis, maar soms ook op andere plaatsen waar snelle medische behandeling van een trauma of ziekte wordt vereist, zoals bv. in een eerstehulppost op evenementen of op de locatie van een trauma waar de zorgverleners per ambulance of Mobiel Medisch Team (traumahelikopter) heen zijn gebracht.

In België wordt de arts gespecialiseerd in de urgentiegeneeskunde "urgentiearts" of "spoedarts" genoemd. In Nederland heet de arts werkzaam in de spoedeisende geneeskunde "SEH-arts KNMG". 

Bij een vitaal bedreigde patiënt is er sprake van een bedreiging van de ademhaling, circulatie, bewustzijn, temperatuursregulatie en/of is er ernstige pijn. Deze vitale bedreiging kan veroorzaakt zijn door inwerking van "buiten", zoals een ongeval of trauma (bijvoorbeeld verbranding of verdrinking) of van "binnen" uit, een ziekte (variërend van bloedvergiftiging, longontsteking, hersenbloeding, vergiftiging tot fluxus postpartum) dat direct of indirect kan leiden tot ernstige gevolgen of zelfs overlijden van de patiënt. 

Hoe eerder de adequate, specialistische behandeling van de vitaal bedreigde patiënt aanvangt, des te beperkter de gevolgen vaak zullen zijn. De complexiteit en diversiteit van de aangeboden pathologie, in combinatie met de tijdsdruk om de gevolgen te beperken vereist een uitgebreide specialistische medische kennis en kunde op het gebied van de vitaal bedreigde patiënt. Artsen gespecialiseerd in spoedeisende geneeskunde dienen de eerste opvang van vitaal bedreigde patiënten te doen. Een veel gebruikte methode hierbij is de zogenaamde ABCDE-methodiek. 

Indien na de eerste opvang de patiënt nog steeds ondersteuning nodig heeft bij zijn vitale functies, dient de zorg op de afdeling intensive care te worden voortgezet. De intensive-caregeneeskunde en de anesthesiologie hebben binnen de medische specialismen de meeste ervaring met het waarborgen van de vitale functies. De intensivist (die vaak ook tot anesthesioloog is opgeleid) heeft dagelijks de verantwoordelijkheid over de controle, bewaking, ondersteuning en zo nodig overname van vitale functies. Het veiligstellen van de luchtweg en ademhaling, het monitoren en sturen van de circulatie, het bewaken van de lichaamstemperatuur en het geven van adequate pijnstilling behoren tot de meest belangrijke taken van een intensivist.

Op de afdeling spoedeisende hulp worden alle patiënten gezien die zich met of zonder verwijzing van de huisarts presenteren met een klacht. Vaak worden patiënten die door de huisarts zijn gestuurd meteen door de betreffende medisch specialist gezien. De artsen gespecialiseerd in spoedeisende geneeskunde richten zich voornamelijk op de patiënten die zonder verwijzing komen (zogenaamde "zelfverwijzers"). In evident minder dringende gevallen wordt een patiënt vaak alsnog verwezen naar de huisarts of huisartsenpost (in de avond, nacht of weekenden). In de andere gevallen zal de arts spoedeisende geneeskunde proberen tot een diagnose en behandeling te komen, waarbij zo nodig de hulp van andere medisch specialisten kan worden ingeroepen. De spoedeisende hulpgeneeskunde biedt geen zorg of controle op lange termijn. Indien nodig worden patiënten daarvoor verwezen naar de eigen huisarts, of zo nodig naar de polikliniek van een van de medisch specialismen van het ziekenhuis. 

De Koninklijke Nederlandsche Maatschappij tot bevordering der Geneeskunst (KNMG) heeft de opleiding spoedeisende geneeskunde erkend. Deze opleiding duurt 3 jaar, met plannen tot verlenging in de toekomst tot 5 jaar. Deze opleiding vindt voornamelijk plaats op een afdeling Spoedeisende hulp met opleidingsbevoegdheid, met stages in intensive care, anesthesiologie, cardiologie, kindergeneeskunde en de ambulancevoorziening. Na het voltooien van de opleiding krijgt de arts de titel "SEH-arts KNMG". De SEH arts KNMG is dus geen Medisch Specialist, zoals een chirurg of internist omdat dit vak niet is geregistreerd bij de Specialisten Registratie Commissie en een te korte opleiding heeft.


</doc>
<doc id="147749" url="https://nl.wikipedia.org/wiki?curid=147749" title="Neonatologie">
Neonatologie

Neonatologie is een specialisme in de geneeskunde die als de zorg voor zieke of vroeggeboren zuigelingen wordt gedefinieerd. Het is een subspecialiteit van pediatrie. Geneeskundige behandeling wordt bij pasgeborenen vaak uitgeoefend in een speciale intensieve zorgeenheid (NICU's) van een ziekenhuis. De meeste patiënten zijn jonge zuigelingen die ziek zijn of speciale medische zorg vereisen wegens vroeggeboorte of laag geboortegewicht.


</doc>
<doc id="147755" url="https://nl.wikipedia.org/wiki?curid=147755" title="Pediatrie">
Pediatrie

De pediatrie (van Grieks παῖς/"pais" = "kind" en ἰατρός/"iatros" = "dokter, genezer") of kindergeneeskunde is de tak van de geneeskunde die de medische zorg van zuigelingen, kinderen en adolescenten behelst. Een kinderarts of pediater is een medisch specialist in de pediatrie.

De meeste specialisten in de pediatrie zijn lid van een nationale instelling, zoals de Canadese Pediatrische Maatschappij in Canada, de Britse Vereniging van Pediatrische Chirurgen in het Verenigd Koninkrijk, de Amerikaanse Academie van Pediatrie in de Verenigde Staten. Voor Nederland en België zijn dat respectievelijk de Nederlandse Vereniging voor Kindergeneeskunde (NVK) en de Belgische vereniging voor kindergeneeskunde (BVK).

Eén van de belangrijkste zaken in de pediatrie is dat de waaier van lichaamsgrootte (en gewichten) in de pediatrie veel groter is dan in volwassen geneeskunde. Een vroegtijdig geborene kan bijvoorbeeld minder dan een kilo wegen, terwijl een zwaarlijvige adolescent zwaarder kan zijn dan een gemiddelde volwassene.

De kinderjaren zijn een periode van de grootste groei, ontwikkeling en rijping van de diverse orgaansystemen in het lichaam. De jaren van groei en volwassenwording maken duidelijk wat het verschil is tussen normale varianten en wat eigenlijk pathologisch is.

Een ander belangrijk verschil tussen pediatrie en volwassen geneeskunde is dat kinderen sommige besluiten niet voor zichzelf kunnen nemen. De kwestie van wettelijke verantwoordelijkheid en geïnformeerde toestemming moet altijd in elke pediatrische procedure worden onderzocht. In zekere zin moeten de specialisten vaak de ouders (en soms de familie) "behandelen", niet alleen het kind.

Abraham Jacobi wordt beschouwd als de vader van pediatrie.



</doc>
<doc id="147888" url="https://nl.wikipedia.org/wiki?curid=147888" title="Cis-3-hexenol">
Cis-3-hexenol

"cis"-3-hexenol of bladalcohol is een eenvoudige organische verbinding die verantwoordelijk is voor de geur van versgemaaid gras en de smaak van groene thee. Het is een kleurloze, olie-achtige vloeistof, die zeer slecht oplosbaar is in water.

"cis"-3-hexenol behoort tot de stofklasse der alcoholen. Het bezit een dubbele binding in "cis"-configuratie.

"cis"-3-hexenol komt gewoonlijk voor in lage concentraties in diverse, voornamelijk groene planten en heeft een aantrekkingskracht op plantenetende insecten. Vandaar de triviale naam "bladalcohol".

"cis"-3-hexenol is een belangrijke geurstof, met name in zogenaamde "groene" parfums, maar ook voor het imiteren van aspecten van de geur van viooltjes, hyacinten en andere bloemen. Verder wordt "cis"-3-hexenol als smaakstof gebruikt, bijvoorbeeld voor tomaten- en appelsmaak. De jaarlijkse productiehoeveelheid bedraagt ongeveer 10 ton.


</doc>
<doc id="147957" url="https://nl.wikipedia.org/wiki?curid=147957" title="Seksuele penetratie">
Seksuele penetratie

Seksuele penetratie is de inbrenging van de penis of een ander lichaamsdeel of voorwerp in een lichaamsopening met als doel het beleven van een seksuele ervaring.

Afhankelijk van gebruikte lichaamsopening spreekt men van:



</doc>
<doc id="148117" url="https://nl.wikipedia.org/wiki?curid=148117" title="Johannes Vares">
Johannes Vares

Johannes Vares (pseudoniem: Johannes Barbarus) (1890 - 29 november 1946) was een Estisch dichter en politicus.

Johannes Vares bezocht het gymnasium van Pärnu en studeerde medicijnen te Kiev (1910-1914). Tijdens de Eerste Wereldoorlog werkte hij als legerarts in Galicië. Tijdens de onafhankelijkheidsoorlog van Estland werkte hij als legerarts in Estse leger (1918-1920). Na de oorlog werkte hij als arts in Pärnu.

Johannes Vares was actief als dichter: hij publiceerde onder de schrijversnaam Johannes Barbarus. Als francofiel was hij geïnspireerd door de Franse "Clarté-groep" en door Émile Verhaeren. Zijn belangrijkste dichtbundels zijn 'De geometrische mens' ("Geomeetriline inimene", 1924) en 'De vermenigvuldigde mens' ("Multiplitseerit inimene", 1927). Beide hebben een kubistische vormgeving. Barbarus geldt in de Estische literatuurgeschiedenis bij uitstek als degene die het moderne grotestadsleven behandelde. 

Nadat de Sovjet-Unie Estland op 17 juni 1940 hadden bezet werd Johannes Vares aangesteld als premier (21 juni). Op 14 en 15 juli 1940 werden er verkiezingen voor het "volksparlement" gehouden. Hieraan mochten alleen door de Sovjet-Unie goedgekeurde kandidaten aan meedoen. Op 21 juli 1940 trad president Konstantin Päts af en werd Vares tevens president. De nieuwe volksregering van Estland verzocht Moskou om Estland als sovjetrepubliek op te nemen in de USSR. Op 6 augustus 1940 werd dit "verzoek" gehonoreerd en werd Estland onder de naam Estse Socialistische Sovjetrepubliek opgenomen in de Unie van Socialistische Sovjetrepublieken. Nadien werd Vares lid van de Estse Communistische Partij (EKP).

Van 25 augustus 1940 tot 29 november 1946 was hij Voorzitter van het Presidium van de Opperste Sovjet van de Estse SSR.

Johannes Vares pleegde eind 1946 zelfmoord.


</doc>
<doc id="148458" url="https://nl.wikipedia.org/wiki?curid=148458" title="Niko Tinbergen">
Niko Tinbergen

Nikolaas (Niko) Tinbergen (Den Haag, 15 april 1907 – Oxford, 21 december 1988) was een Nederlandse etholoog, die zich in zijn leven vooral gericht heeft op het gedrag van dieren. Dit was indertijd nog een heel nieuwe tak van de biologie, hij wordt dan ook wel als een van de grondleggers van de ethologie (gedragsleer) gezien. In 1973 ontving hij een Nobelprijs voor de Fysiologie of Geneeskunde, gedeeld met Konrad Lorenz en Karl von Frisch, die net als hij baanbrekend werk op het gebied van de gedragsleer hebben gedaan. De evolutiebioloog Richard Dawkins werd in Oxford onder anderen door Tinbergen opgeleid.

Tinbergen werd geboren in Den Haag als zoon van Dirk Cornelis Tinbergen (1877-1960), leraar Nederlands aan een gymnasium, en Jeannette van Eek (1874-1951). In zijn jeugd was hij zeer sportief, met name schaatsen en hockey. Hij heeft zelfs in het Nederlands jeugdhockeyelftal gespeeld. Van 1920 tot 1925 bezocht Niko de Tweede HBS in Den Haag. Aanvankelijk wilde hij geen universitaire studie volgen – veel liever werd hij profhockeyer – maar op advies van zijn biologieleraar Abraham Schierbeek en Paul Ehrenfest – promotor van zijn oudste broer Jan – maakte hij in de zomer van 1925 een reis naar de Koerse Schoorwal, een bijzonder natuurgebied nabij Koningsbergen. De opgedane ervaring deed hem besluiten toch biologie te gaan studeren aan de Rijksuniversiteit Leiden. In 1932 promoveerde hij op het proefschrift "Über die Orientierung von Philanthus triangulum, Fabr." – over het 'homing'-gedrag van de bijenwolf.

Na zijn promotie trad hij in het huwelijk met Elisabeth (Lies) Rutten (1912-1990), de dochter van de Utrechtse hoogleraar geologie Louis Rutten. Kort daarna namen hij en Lies deel aan een Nederlandse poolexpeditie naar Groenland in het kader van het Internationale Pooljaar 1932-33. Twee zomers en een winterperiode verbleven ze in de eskimogemeenschap van Tasiilaq waar hij de rol van de evolutie bestudeerde in het gedrag van sneeuwgorzen, franjepoten en eskimo-sledehonden. 

Na zijn terugkeer in Nederland kreeg Tinbergen een aanstelling als assistent bij het Zoölogisch Laboratorium van de Leidse universiteit. In 1940 werd hij er benoemd tot lector. Zijn werk werd onderbroken door de Tweede Wereldoorlog waarin hij twee jaar geïnterneerd was in gijzelaarskamp Beekvliet in Sint-Michielsgestel. De reden was dat hij, net als vele andere Leidse docenten, een brief had ondertekend waarin geprotesteerd werd tegen de uitsluiting van joodse medewerkers en de beknotting van de academische vrijheid. Na de oorlog pakte hij zijn werkzaamheden weer op. In 1947 werd hij aan de Leidse universiteit benoemd tot hoogleraar in de experimentele zoölogie.

Twee jaar later stapte hij over naar de Universiteit van Oxford op uitnodiging van de zeebioloog Alister Hardy. In Oxford mocht hij een centrum voor onderzoek en onderwijs naar diergedrag opzetten. Aanvankelijk bekleedde hij de functie van lecturer. Pas in 1966 werd hij er hoogleraar, nadat hij in 1955 de Britse nationaliteit had verkregen. In 1974 ging hij met emeritaat. Tinbergen overleed op 21 december 1988 te Oxford op 81-jarige leeftijd.

Tinbergen was, naast sport, van jongs af aan geïnteresseerd in de natuur en in veldwerk. Als kind las hij de rijk geïllustreerde Verkade-albums over de Nederlands flora en fauna geschreven door Jac. P. Thijsse. Toen in 1920 de Nederlandse Jeugdbond voor Natuurstudie (NJN) werd opgericht werd Tinbergen direct lid. Zijn interesse ging met name uit naar vogels, die hij zo veel mogelijk in het wild observeerde, tekende en fotografeerde. Met deze tekeningen en foto's illustreerde hij zijn latere artikelen en boeken. Net als Thijsse wist Tinbergen met zijn boeken en natuurfilms grote groepen jonge mensen te enthousiasmeren voor de studie van de natuur en biologie.

Tinbergen deed pioniersonderzoek naar het gedrag van dieren. In plaats van diergedrag te onderzoeken in laboratoria vond hij dat dieren in hun natuurlijke omgeving onderzocht dienden te worden. Zijn aanpak stoelde op nauwkeurige waarnemingen en eenvoudige, gecontroleerde experimenten in het veld. Beroemd is zijn onderzoek naar de functie van de rode vlek op de snavel van de zilvermeeuw. Om hierachter te komen zette Tinbergen samen met studenten tijdens zomerkampen op de Boschplaat op Terschelling observatieposten op bij meeuwennesten. Op de momenten dat de ouders op jacht naar voedsel waren, hielden ze zelfgemaakte modellen van meeuwenkoppen bij de achtergebleven kuikens om te observeren hoe ze erop reageerden. Met variaties in vorm en kleur kwam men erachter welke elementen welk gedrag bij de kuikens opwekten.
Hoewel hij met zijn vroege werk enig erkenning op het gebied van de biologie verkreeg was pas nadat hij in november 1936 in Leiden Konrad Lorenz had ontmoet dat zijn werk meer richting begon te krijgen. Tinbergen nam zijn gezin mee naar Lorenz’ huis in Oostenrijk voor een zomervakantie zodat de twee mannen samen konden werken. Tinbergen en Lorenz ontwikkelden een theoretisch raamwerk voor de studie ethologie, wat toen een opkomend veld was. Hun hypothese was dat instinct niet een impuls is op omgevingsfactoren maar voortkomt uit een dierlijke impuls. In 1938 kreeg hij van de Netherland-America Foundation de kans om vier maanden in de Verenigde Staten te verblijven. Die tijd gebruikte hij voor het geven van lezingen om meer bekendheid te geven aan onderzoek naar diergedrag.

Later ging Tinbergen steeds vaker gedragingen zien als patronen waarvan de afzonderlijke elementen zich systematisch lieten bestuderen en verklaren. In 1951 verscheen zijn bekendste werk ""The Study of Instinct"" waarin hij zijn theoretische opvattingen naar de studie van ethologie neerlegde. Twee jaar later volgde "The Herring Gull's Worlds". Daarnaast schreef hij meer dan honderd artikelen in 'De Levende Natuur' en was oprichter van het ethologische tijdschrift ""Behaviour"".

Niko Tinbergen heeft de vier vragen opgesteld waar de meeste ethologen tegenwoordig van uitgaan bij het opstellen van een onderzoek. De eerste twee vragen behoren tot de proximate analyse (directe oorzaken van de vorming van het gedrag) en de laatste twee vragen behoren tot de ultimate vragen (hoe evolutionaire krachten het gedrag gevormd hebben in de loop van de tijd).






</doc>
<doc id="148469" url="https://nl.wikipedia.org/wiki?curid=148469" title="Botweefsel">
Botweefsel

Botweefsel is een gespecialiseerde vorm van bindweefsel. Het is drukbestendig en kan grote trekkrachten weerstaan. Het is opgebouwd uit collagene fibrillen (30%), kalkzouten (60%), die voor de verharding van het matrix zorgen en water (10%). In het botweefsel komen een aantal soorten cellen voor: osteoblasten, osteocyten en osteoclasten. Het harde, verkalkte deel van het bot bestaat uit botmatrix. 

Ondanks de hardheid is het botweefsel (ook in volwassen toestand) sterk dynamisch. Onder invloed van druk en trekkrachten wordt het bot voortdurend geremodelleerd, door opbouw en afbraak van het botweefsel. Na een botbreuk weet het zich effectief te herstellen en tijdens de groei van het lichaam ondergaan de botten grote veranderingen in vorm.

Botmatrix is hard doordat het gemineraliseerd is, dat wil zeggen dat er in grote hoeveelheden zouten van calcium en fosfor (hydroxyapatiet) zijn afgezet. Ook bevat botmatrix grote hoeveelheden collagene vezels. Zonder deze zeer trekvaste elementen zouden onze botten wel heel hard zijn, maar ook uiterst bros en breekbaar.

De osteocyten liggen in kleine kamertjes (lacunae) in de matrix. Net als vele andere bindweefselcellen staan ze via dunne uitlopertjes in contact met naburige osteocyten. Deze uitlopers verlopen in fijne kanaaltjes (canaliculi) in de matrix. Via de canaliculi staan de lacunae met elkaar in verbinding.

In het bot komt ook het systeem van Havers voor. Deze kanaaltjes zorgen voor de voedselvoorziening van de cellen in het botweefsel.

Beenweefsel komt in twee vormen in de botten voor:



</doc>
<doc id="148610" url="https://nl.wikipedia.org/wiki?curid=148610" title="Keratoconus">
Keratoconus

Keratoconus is een oogaandoening waarbij het hoornvlies langzaam dunner wordt en een kegelvormige (conus) vervorming ondergaat. Keratoconus is een niet erg zeldzame aandoening, die naar schatting voorkomt bij één op de 1500 personen en een genetische oorzaak lijkt te hebben (bij ongeveer 10%). Keratoconus treedt bijna altijd in beide ogen op, begint meestal in de kindertijd en ontwikkelt zich pas goed tussen de 20- en 30-jarige leeftijd. De gezichtsscherpte kan ernstig worden aangetast en overgevoeligheid voor licht wordt ook vaak genoemd als symptoom. Keratoconus en de daarmee gepaard gaande visusstoornissen beïnvloeden vaak de mogelijkheid van de persoon om normaal te functioneren.

De gevolgen van de aandoening zijn het beste te illustreren met een enkel lichtpunt in een donkere achtergrond. De persoon met keratoconus ziet in plaats van een punt een patroon van tot meer dan 100 verschillende uitwaaierende lichtpunten door de onregelmatige cornea.

In 1998 heeft prof. Spoerl (Universiteit Dresden) samen met een team een methode bedacht om met behulp van een vitamine B-preparaat en ultraviolet licht het collageenweefsel van het stroma, het middelste deel van het hoornvlies, te versterken. Hierdoor wordt het weefsel stugger en kan de verdere uitstulping van de conus afremmen of stoppen. Dit proces heet "corneal crosslinking". In Nederland wordt dit toegepast bij Oogziekenhuis Zonnestraal, in de Hanzekliniek in Groningen, het UMC Utrecht, de Melles kliniek in Rotterdam, het LUMC (Leiden), het UMC Maastricht, het Erasmus MC in Rotterdam en het OZR in Rotterdam.

Contactlenzen kunnen de visus verbeteren door het opvullen (met traanvocht) van de ruimte tussen het onregelmatige hoornvlies en het gladde oppervlak van de binnenkant van de lens.
Speciale 'keratoconuslenzen' waaronder Rose-K®-lenzen en scleralenzen zijn uitermate geschikt voor mensen met deze aandoening. De Rose-K®-lens is een corneale lens die als een gewone vormstabiele contactlens wordt toegepast alleen op de cornea. De scleralens is een lens die ook over het oogwit heen valt, waardoor het hoornvlies beter wordt beschermd. Scleralenzen worden meestal goed verdragen. De Rose-K®-lens is echter in de meeste gevallen een makkelijkere optie dan sclerale lenzen, doordat de lens kleiner is. De Rose-K®-lens kan echter wel uitvallen en er kan ook stof onder komen, wat bij scleralenzen vrijwel niet gebeurt.
Er kan ook een oplossing gevonden worden door middel van een zachte lens de KerasoftIC®. Deze lens is gemaakt van een hydrogel materiaal of van het nieuwe silicone hydrogel materiaal. De zachte lenzen kenmerken zich door een hoog comfort waardoor ze langer verdragen worden door de drager. Ook na crosslinking worden deze lenzen meer en meer toegepast.

In de ergste gevallen wanneer visuscorrectie niet meer mogelijk is met behulp van contactlenzen, door ernstige verdunning van het hoornvlies of bij littekenvorming door het dragen van contactlenzen, is een hoornvliestransplantatie mogelijk. In de Westerse wereld zijn de meest voorkomende indicaties voor een hoornvliestransplantatie keratoconus, littekens na een infectie van het hoornvlies en Fuchse endotheeldystrofie. Voorheen werd doorgaans een volledige hoornvliestransplantatie verricht (perforerende keratoplastiek) maar tegenwoordig transplanteert men, indien mogelijk, alleen het zieke laagje (lamellaire keratoplastiek).



</doc>
<doc id="148748" url="https://nl.wikipedia.org/wiki?curid=148748" title="Allicine">
Allicine

Allicine is een antibioticum dat voorkomt in knoflook. Het werkt zeer efficiënt tegen verscheidene bacteriën, waaronder de bacterie MRSA.

Allicine heeft een relatief laag kookpunt en verdampt dus meestal bij het verhitten van knoflook. Allicine is van nature ook vrij instabiel. De typische geur van knoflook is afkomstig van de afbraakproducten van allicine.


</doc>
<doc id="148822" url="https://nl.wikipedia.org/wiki?curid=148822" title="Karl von Frisch">
Karl von Frisch

Karl Ritter von Frisch (Wenen, 20 november 1886 – München, 12 juni 1982) was een Oostenrijks zoöloog en etholoog. In 1973 won hij de Nobelprijs voor zijn pionierswerk op gebied van de ethologie.

Frisch werd geboren in een welgestelde familie toegewijd aan de wetenschap. Zijn vader, Anton Ritter von Frisch, was chirurg en zijn moeder, Marie Exner, kwam uit een lange lijn van eminente wetenschappers en geleerden. Van jongs af aan was Frisch geïnteresseerd in de natuur en dan met name zoölogie. Omdat zijn vader dacht dat geneeskunde een meer praktisch gebied was dan zoölogie begon Karl in 1905 aan een studie medicijnen aan de Universiteit van Wenen.

Zijn oom, Sigmund Exner, die een vermaand fysioloog en docent was aan die universiteit, spoorde hem aan zich te verdiepen in dieren door hem te helpen in een onderzoeksproject naar de positie van kleuren in de ogen van bepaalde kevers, vlinders en kreeftachtigen. In het midden van zijn derde studiejaar besloot Karl te stoppen met zijn studie medicijnen en zich volledig te richten op het gebied van diergedrag. Hij liet zich overplaatsen naar het Zoölogisch Instituut van de Universiteit van München waar hij onder Richard von Hertwig studeerde. In 1910 promoveerde hij op een onderzoek naar kleurveranderingen bij vissen.

Zijn onderzoek werd onderbroken met de uitbraak van de Eerste Wereldoorlog. Vanwege zijn slechte ogen werd hij vrijgesteld van militaire dienstplicht, maar accepteerde hij een verzoek van zijn broer om als vrijwilliger te werken in een Weens Rode Kruisziekenhuis. Daar hield hij zich bezig met bacteriologische studies als cholera, dysenterie en tyfus. In het ziekenhuis ontmoette hij een verpleegster, Margarethe Mohr, met wie hij in 1917 in het huwelijk trad. Uit het huwelijk werden drie dochters en een zoon geboren.

In de herfst van 1921 werd Frisch benoemd tot gewoon hoogleraar zoölogie en directeur van het Zoölogisch Instituut van de Universiteit van Rostock. Na twee jaar Rostock en twee jaar Breslau werd hij in 1925 hoogleraar aan de Universiteit van München; daar kreeg hij de leiding van het Zoölogisch Instituut, dat nadien grote vermaardheid verwierf. Echter, tijdens de Tweede Wereldoorlog werd het Zoölogisch Instituut van de universiteit verwoest en keerde hij terug naar zijn vaderland waar hij hoogleraar werd aan de Universiteit van Graz. In 1950 ging hij terug naar München voor de herbouw van het Zoölogisch Instituut aldaar. In 1958 ging hij officieel met emeritaat, maar hield zich daarna nog geruime tijd bezig met onderzoek naar bijen.

Hij staat vooral bekend om zijn experimenten met bijen. Hij ontdekte dat bijen in verband met voedsel communiceren door middel van een bijendans. Er zijn 2 soorten dans en dat is afhankelijk van de afstand van de bijenkorf tot de bron van het voedsel.

Als het voedsel zich op een afstand bevindt die kleiner is dan (ongeveer) 50 m dan voert de bij een rondedans uit op de raten. Dit is een cirkelvormige beweging waarbij de bij steeds terugkeert op zijn passen.

Als de voedselbron zich op een afstand van meer dan 50 m bevindt, doet de bij die de voedselbron ontdekt heeft de kwispeldans.
Hierbij maakt de bij een kwispelbeweging en keert dan in een halve cirkel terug en dan maakt hij weer een kwispelbeweging en keert dan aan de andere kant in een halve cirkel terug. De hoek waarin hij een kwispelbeweging maakt (ten opzichte van een fictieve verticale lijn op de honingraten) is ongeveer dezelfde als de hoek die de zon met de voedselbron maakt met de bijenkorf als hoekpunt.

Von Frisch deed dit experiment met een doorzichtige bijenkorf. Hij plaatste een voedselbron op een bepaalde afstand en een helper die bij die voedselbron stond gaf de bij die de voedselbron ontdekte een stipje met verf. Zo kon men zien wat die bij met het stipje deed in de bijenkorf om de andere bijen duidelijk te maken dat hij een voedselbron had ontdekt op een bepaalde afstand in een bepaalde hoek ten opzichte van de bijenkorf. Onder andere voor dit werk kreeg Karl von Frisch in 1973 samen met Konrad Lorenz en Niko Tinbergen de Nobelprijs voor fysiologie en geneeskunde.


</doc>
<doc id="148926" url="https://nl.wikipedia.org/wiki?curid=148926" title="Decreet 770">
Decreet 770

In 1967 werd door de Roemeense dictator Nicolae Ceaușescu het decreet 770 uitgevaardigd. Het decreet richtte zich tegen algehele anticonceptie, met als doel het creëren van een nieuw en groot Roemeens volk.

Voor 1967 was het Roemeense abortusbeleid een van de meest vrije in Europa. Doordat de minder drastische anticonceptiemiddelen slecht te verkrijgen waren, was abortus het meest gebruikte middel voor anticonceptie.

Door modernisering van de Roemeense gemeenschap, de hoge participatie van vrouwen op de arbeidsmarkt en een lage levensstandaard was het aantal geboorten sinds het einde van de jaren 50 sterk afgenomen, met een absoluut dieptepunt in 1966. De regeringsleiders zagen het in 1957 uitgevaardigde decreet dat abortus legaliseerde echter als hoofdoorzaak van deze afname.

Uit bezorgdheid voor een sterke afname van de bevolking besloot de Communistische Partij dat de Roemeense bevolking moest toenemen van 23 naar 30 miljoen inwoners. In 1967 (1966 volgens sommige bronnen) werd daartoe door Ceaușescu het decreet 770 afgekondigd. Dit decreet hield het volgende in:


Om de handhaving van het decreet in de gaten te houden, werden strenge controles uitgevoerd. Anticonceptiemiddelen verdwenen uit de schappen en alle vrouwen werden gedwongen om elke maand op een gynaecologische controle te komen. De ontdekte zwangerschappen werden tot aan de geboorte gevolgd. Geheime politie in ziekenhuizen hield de handelingen van artsen en verplegend personeel nauwlettend in de gaten.

Seksuele voorlichting onder de bevolking was daarentegen vrijwel nihil. Het accent lag vooral op de voordelen van het moederschap, en op de voldoening van het zijn van een heroïsche moeder, die veel en gezonde kinderen aan het vaderland schenkt.

Het directe gevolg van het decreet was een enorme geboortegolf. Tussen 1966 en 1967 nam het aantal geboortes met bijna 100% toe, en het aantal kinderen per vrouw steeg van 1,9 naar 3,7. Halsoverkop werden er duizenden kleuterscholen gebouwd, en de nieuwe generatie werd gedwongen om actief deel te nemen aan sport en culturele activiteiten. De generaties geboren in 1967 en 1968 zijn de grootste in de Roemeense geschiedenis.

In de jaren zeventig begon het geboortecijfer opnieuw te dalen. De behoefte aan een kleiner gezin was gebleven, en de bevolking begon te zoeken naar methoden om het decreet te ontduiken. Rijkere vrouwen wisten illegaal anticonceptiemiddelen te bemachtigen of kochten artsen om tot het stellen van een diagnose waardoor abortus gepleegd kon worden. Met name onder de lager geschoolde en armere vrouwen kwamen meer ongewenste zwangerschappen voor. Deze armere vrouwen moesten hun toevlucht zoeken tot primitieve methoden van abortus, die tot infecties, steriliteit of zelfs hun eigen dood leidden. Het sterftecijfer onder zwangere vrouwen behaalde onder het bewind van Ceaușescu de hoogste waarde van Europa. Terwijl het sterftecijfer in de omliggende landen alleen bleef dalen, steeg het sterftecijfer in Roemenië tot meer dan het tienvoudige van zijn buurlanden. 

Ook de kindersterfte steeg. Relatief veel kinderen die in deze periode geboren werden, raakten ondervoed of waren lichamelijk ernstig gehandicapt. Veel van deze kinderen kwamen terecht in tehuizen onder erbarmelijke omstandigheden.

Juist de door Ceaușescu gecreëerde nieuwe generatie zorgde uiteindelijk voor de ondergang van zijn eigen creator. Direct na de val van het communisme in december 1989 werd het decreet opgeheven. Het aantal geboortes ging direct drastisch omlaag, en een sterke toename in het aantal abortussen was het gevolg.


</doc>
<doc id="149015" url="https://nl.wikipedia.org/wiki?curid=149015" title="Sporkehout">
Sporkehout

Sporkehout ("Rhamnus frangula", synoniem: "Frangula alnus") is een plant uit de wegedoornfamilie ("Rhamnaceae"). De plant lijkt een beetje op de wegedoorn ("Rhamnus cathartica"). In Nederland komt de plant vooral voor in het oosten en zuiden en in de duinen, terwijl in België de soort algemeen is behalve in het kustgebied.

Andere namen voor sporkehout zijn spork, gewone vuilboom, bloedboom, pijlhout, hondskers, honzehout, sprokkel, peggehout, duvelskeersj, houtjeshout, buskruithout, en stinkboom, en die hangen meestal samen met het (vroegere) gebruik ervan.

"Rhamnus" is afgeleid van het Griekse "rhamnos" (naaien of steken), een verwijzing naar de dorens. De soortnaam "Frangula" komt van het Latijnse "frangere" (breken), omdat de takjes makkelijk breken (als in fragiel).

Sporkehout is een bladverliezende, meestal meerstammige struik van 3-6, bij uitzondering 7 m hoog, maar soms een kleine boom met een stam diameter tot 20 cm. De schors is donker paarsbruin, met heldergeel hout dat zichtbaar wordt als de bast wordt verwijderd. De scheuten zijn donkerbruin en de winterknoppen, die geen knopschubben hebben, worden alleen beschermd door de dicht behaarde buitenste bladeren. De jonge bladeren zijn karakteristiek goudbruin. De bladeren zijn eirond, 3-7 (-11) cm lang en 2½-4 (-6) cm breed, met een toepgespitste top, een gave rand, een wigvormige voet, en een bladsteel van 8-15 mm lang. De 6-10 paren van prominent gegroefde nerven zijn aan de onderkant licht donzig behaard. Ze staan verspreid langs de stengels. De bloemen zijn klein, 3-5 mm in diameter, stervormig met vijf groenwitte spitsdriehoekige bloemblaadjes, tweeslachtig, en staan met 2-10 samen in de bladoksels. Sporkehout bloeit tussen april en juli en wordt door insecten bestoven. De vrucht is een kleine bes (eigenlijk een meerkernige steenvrucht) van 6-10 mm in diameter, die rijpt van groen via rood tot donkerpaars of zwart, waarbij opvalt dat in de late zomer aan dezelfde tak alle kleuren bes tegelijk voorkomen. De bes bevat twee halfronde grijsbeige steenkernen van 5 mm lang.

De wegedoorn verschilt van het sporkehout daarin dat het blad een variabele vorm heeft, met twee helften die iets ten opzichte van elkaar zijn "verschoven", de bladrand niet gaaf maar fijngezaagd is, de bladstand niet duidelijk verspreid maar bijna tegenoverstaand is, de bloemen niet vijftallig en tweeslachtig maar viertallig en functioneel eenslachtig zijn, de plant tweehuizig is, en de takken uitlopen in een doorn.

Sporkehout komt voor in Europa met uitzondering van het uiterste noorden, West-Siberië, de Kaukasus en het Atlasgebergte. In Nederland is spokehout een algemeen voorkomende heester in laagveengebieden, aangeplant bos in de IJsselmeerpolders en de duinen, hoewel ze zeldzaam is op de Waddeneilanden en ontbreekt op kleigrond. In België is deze heester zeer algemeen in de Kempen en de Ardennen, en elders vrij algemeen, maar in het kustgebied, zoals De Polders, zeer zeldzaam.

Sporkehout prefereert een zure grond, groeit in vochtige bossen en venen en is een kensoort voor de klasse van de wilgenbroekstruwelen "(Franguletea)". Buiten de duinen groeit hij in dezelfde biotopen als de wilde kamperfoelie. Beide soorten houden van vochtige maar niet natte ruwe humus in de grond. Sporkehout heeft baat bij het afhakken doordat de stronken weer snel veel nieuwe takken maken. De soort is waardplant voor de dagvlinders citroenvlinder en boomblauwtje. Ook een aantal motten leeft van het blad van deze heester zoals de sporkehoutspanner ("Philereme vetulata"), de grote boomspanner ("Triphosa dubitata"), de rossige haakbladroller ("Ancylis obtusana"), en de vuilboomooglapmot ("Bucculatrix frangutella") die het blad mineert. Tot slot is het sporkehout ook nog een waardplant voor de wants "Apolygus rhamnicola", en de bladvlo "Trichochermes walkeri". De bladeren van wegedoorn en sporkehout hebben vaak oranje zwellingen die worden veroorzaakt door kroontjesroest "Puccinia coronata". De bessen worden voornamelijk gegeten door frugivore (vruchtetende) vogels zoals grote lijster, kramsvogel en fazant, die zo de zaden verspreiden in de uitwerpselen. Omdat deze struik zo´n lange bloeiperiode heeft, is het een zeer belangrijke drachtplant voor honingbijen.

Sporkehout is voor mensen onsmakelijk en licht giftig, maar zowel de bessen als de bast kunnen als laxeermiddel gebruikt worden. De bast bevat 3-7% antrachinon, dat de wand van de endeldarm aanzet tot beweging ongeveer 8-12 uur na vertering. De bessen kunnen worden gebruikt voor verschillende verfstoffen zoals schijtgeel en sapgroen. Doordat het hout weinig anorganisch materiaal (as) bevat kan er goede houtskool van gemaakt worden dat werd gebruikt om te tekenen en als bestanddeel van buskruit. In de imkerij werden de dunne, lange, rechte twijgen gebruikt als spijlen in bijenkorven om de bijen van daaruit eenvoudig uitneembare raten te laten bouwen. De Friese naam bijspilehout verwijst hier nog naar.

Sporkehout heeft een beperkte decoratieve waarde zonder opvallende bloemen of bladeren, en wordt voornamelijk geteeld voor de ecologische waarde, met name om de citroenvlinder aan te trekken. Een bonte cultivar 'Variegata' en een cultivar met zeer slanke bladeren 'Asplenifolia' worden soms gekweekt in tuinen als sierheesters. De cultivar 'Tallhedge' is geselecteerd als haagplant.


</doc>
<doc id="149038" url="https://nl.wikipedia.org/wiki?curid=149038" title="Spongieus been">
Spongieus been

De botten van het skelet zijn hol. De holten zijn gedeeltelijk gevuld met spongieus been. Dit spongieuze been bestaat uit een sponsachtig netwerk van dunne beenbalkjes of trabeculae. De ruimten tussen de beenbalkjes zijn gevuld met beenmerg dat onder andere grote hoeveelheden cellen bevat die zorgen voor de aanmaak van nieuwe bloedcellen. Samenhangend met dit laatste vinden we in het beenmerg ook zeer veel wijde bloedvaten. Vanuit deze bloedvaten moet ook de gehele voeding van de beencellen in de beenbalkjes plaatsvinden. De balkjes zijn echter zo dun dat iedere beencel door diffusie via de canaliculi van voldoende voedingsstoffen voorzien kan worden.



</doc>
<doc id="149472" url="https://nl.wikipedia.org/wiki?curid=149472" title="Insecten prepareren">
Insecten prepareren

Het prepareren van insecten is het zodanig behandelen van insecten dat deze nagenoeg onbeperkt houdbaar worden, en bestudeerd en eenduidig geïdentificeerd kunnen worden. 

Voor het bestuderen van insecten, en het publiceren van de resultaten van die studie, moet duidelijk zijn over welke soort het gaat. Er bestaan echter miljoenen insectensoorten. Zelfs in een klein land als Nederland, dat in een koele klimaatzone ligt en waar de insectendiversiteit vergeleken met de tropen klein is, zijn er duizenden soorten beschreven, behorend tot verschillende ordes, zoals kevers, vlinders, vliegen en vliesvleugeligen. 

Iedere publicatie over onderzoek naar een bepaalde insectensoort moet eigenlijk worden ondersteund door een paar bewaarde exemplaren van de onderzochte populatie ('voucher specimens'). Ontstaat er namelijk later onzekerheid over welke soort er nu eigenlijk onderzocht is, dan kan die door de voucher specimens worden weggenomen.

Om nuttig te zijn voor de wetenschap moet een collectie aan bepaalde standaarden voldoen en volgens zekere normen worden opgezet, en moeten de exemplaren op een reguliere manier worden geconserveerd. Afhankelijk van het doel zijn verschillende technieken mogelijk.

Om voor de wetenschap van waarde te zijn moet van ieder op te nemen insect de vindplaats, verzamelaar en datum worden bijgehouden. Daarnaast documenteert men bijvoorbeeld het landschapstype, de hoogte boven zeeniveau (in Nederland zelden relevant, maar bijvoorbeeld in de Alpen wel), weersomstandigheden, de plant waarop het dier aangetroffen werd, de hoogte boven de grond, de manier van vangen (met de hand, met een net, met een lichtval of vangbeker, etc), uur van de dag, en de naam van de vinder. Deze informatie wordt bij het specimen bewaard. (Nummertjes verwijzend naar een databaserecord verliezen hun betekenis als de harde schijf crasht, lijsten raken zoek.) De informatie wordt op een etiketje op de insectenspeld geprikt of in het potje met het specimen zelf gedaan.

Er zijn verschillende methoden om een op te prikken insect pijnloos te doden, bijvoorbeeld een stikpot. Invriezen leidt soms tot verkleuringen. In de stikpot wordt onder andere gebruikgemaakt van ethylacetaat en ether. Dieren die in alcohol worden bewaard kunnen het best levend daarin worden gedompeld; ze sterven hierin snel. 

De dode insecten kunnen meteen worden verwerkt als ze wel dood maar nog soepel zijn, maar daarna treedt een periode van lijkstijfheid ("rigor mortis") in, waarin het opzetten lastiger of onmogelijk is. Als dit het geval kunnen de insecten gedurende 24-48 uur in een gesloten doos met een natte doek worden weggezet waarna de conditie op zijn best is voor het opzetten door middel van plakken of spelden. Insecten die te lang liggen voor het prepareren kunnen zo droog geworden zijn dat ze daarbij dreigen te breken. Dit kan worden tegengegaan door de insecten in een verzadigde atmosfeer te bewaren.

Veel insecten hebben een hard pantser waardoor ze hun vorm bij droging behouden. 


Bij technieken waaraan lijm te pas komt moet liefst speciale insectenlijm worden gebruikt die het preparaat niet aantast, en die eventueel weer kan worden opgelost als nader onderzoek het noodzakelijk maakt het exemplaar opnieuw op te zetten.

Insectenspelden zijn speciale spelden die langer dan (45 mm) en dunner zijn dan gewone spelden. Ze komen voor in verschillende diktes, genummerd van 0 (dun) tot 5 (dik); voor de meeste toepassingen is nummer 2 (ca 0,42 mm dik) geschikt. Lagere nummers zijn zo dun dat ze moeilijk recht te houden zijn als er kracht op wordt uitgeoefend; hogere nummers veroorzaken meer schade aan het preparaat. 

Vlinders worden meestal midden door de thorax geprikt. Kevers door het rechter dekschild "elytrum" tussen de 2e en 3e poot (ongeveer op 1/3 van de lengte van het elytrum, iets rechts van de middenlijn).

Door het insect niet in de middellijn te prikken wordt voorkomen dat kenmerken die precies in de middellijn liggen worden vernietigd. Prikt men iets naar opzij aan de rechterkant, dan kan men aan de linkerkant altijd nog zien hoe het dier er daar uitzag. Per insectenorde, soms zelfs per familie zijn er conventies over de optimale manier om de speld te plaatsen.

Meestal wordt het insect mooi recht op de speld gepind, met de as van het lichaam zuiver horizontaal ten opzichte van de speld en ook niet zijdelings overhellend. Boven het insect wordt ruimte overgelaten, voldoende groot om de speld makkelijk vast te kunnen pakken zonder het insect zelf aan te raken, ca 12 mm. 

Hierna worden de uitstekende lichaamsdelen in positie gebracht. Hiervoor wordt een stuk dikker schuimplastic gebruikt, afgedekt met een vel papier dat met een paar gewone spelden op zijn plaats wordt gehouden. De speld met het dier wordt in het schuimplastic gestoken tot de pootjes op de onderlaag rusten. Hierna worden voorzichtig de pootjes met kleine haakjes (gemaakt door een insectenspeld aan de punt iets om te buigen) in positie getrokken en in een min of meer natuurlijke stand vastgehouden door er een of twee spelden omheen te prikken. Wel wordt erop gelet het preparaat een beetje compact te houden: hoe meer de ledematen uitsteken, hoe meer ruimte het insect straks in de collectie nodig heeft en hoe makkelijker het bij hanteren beschadigd wordt. Ook de antennes worden in vorm gelegd en zo nodig vast gehouden. De vleugels worden (afhankelijk van het insect) in gesloten of geopende stand gebracht. Is de stand naar wens dan laat men het dier afhankelijk van de grootte enige dagen tot een week of 2-3 drogen. Hierna worden de steunspelden heel voorzichtig weer verwijderd en wordt het vindplaatsetiket op de speld geplaatst waarna het preparaat klaar is. Het is van belang het vindplaatsetiket al meteen te maken na de vangst en het tijdens het drogen al naast het insect te leggen of (nog beter) te spelden zodat de bijbehorende informatie te allen tijde aan de vondst gekoppeld blijft.

Vlinders vormen een groep die een aparte behandeling nodig heeft; hiervoor is een speciaal hulpmiddel nodig, de "spanplank". Deze bestaat uit een tweetal latten van zeer zacht hout (bijvoorbeeld balsahout) die parallel aan elkaar lopen met een gleuf ertussen waarin het vlinderlichaam net past, zodat de vleugels aan weerszijden op de latten rusten. Op de bodem van de gleuf ligt weer wat kunststofschuim om de speld in te kunnen plaatsen op de goede diepte. De zijlatten liggen niet helemaal horizontaal maar staan naar de zijkanten toe onder een hoek van een graad of 10 omhoog. Voor verschillende grootten vlinders zijn spanplanken van verschillende breedte en met verschillend wijde gleuf nodig. Het insect wordt midden door de thorax geprikt, netjes horizontaal, en in de gleuf gezet op de goede hoogte. Nu worden de vleugels zonder deze zelf te doorboren voorzichtig op de spanplank uitgespreid en met behulp van eroverheen vastgespelde strookjes glad papier in positie vastgehouden, zodanig dat de gehele voor- en achtervleugel zichtbaar is en de voorrand van de achtervleugel grenst aan en parallel loopt met de achterkant van de voorvleugel, loodrecht op het lichaam. (Dit is voor de meeste vlinders niet de natuurlijkste houding maar wel de houding die alle aspecten van de vleugels het best toont).

Voor het determineren kan het nodig zijn bepaalde onderdelen van het insect voor het opprikken te ontleden. Meestal gaat het hierbij om de mannelijke geslachtsorganen: sommige soorten zijn niet exact op naam te brengen zonder te kijken hoe de vorm van de penis (aedagus) en parameren (daarmee samenhangende structuren) is. De techniek hiervoor verschilt per groep. Het resultaat van de dissectie dient wel weer steeds te worden bewaard bij het specimen, op een apart kartonnetje geplakt op de speld geprikt of in een micro-buisje met glycerine, ook weer aan de speld geprikt.

Veel insecten, met name van sommige orden, zijn te zacht om ze te kunnen opprikken of -plakken: bij het drogen verschrompelen ze en verliezen hun vorm. Dit geldt ook voor rupsen, veel larven, alle spinnen en veel andere artropoden. Deze worden meestal bewaard in alcohol 70-80% in hermetisch gesloten potjes of flesjes. Het etiketje moet bij het exemplaar in het potje en moet dus bestand zijn tegen de alcohol. Isopropanol van vergelijkbare concentratie kan ook worden gebruikt.

Exemplaren kleiner dan 1 a 2 mm kunnen het beste tot een microscopisch preparaat worden verwerkt. 

Vooral grote kleurige vlinders worden wel eens met de vleugels opengeslagen tegen een glazen ruitje gelegd dat in het deksel van een ondiep kistje is geplaatst, waarna ze op hun plaats worden gehouden door het kistje met watten te vullen. Dit is vooral geschikt voor doorgeefexemplaren tijdens lezingen, niet voor serieuze studie.

Identificatie is de minst belangrijke eis aan een exemplaar in de collectie: determineren is bij insecten specialistenwerk. Het exemplaar is - mits in goede staat en voorzien van genoeg vindplaatsinformatie - zijn eigen identificatie. De identificatie moet op een apart etiketje worden gezet, samen met de datum en de naam van de determineerder en weer bij het exemplaar worden bewaard, op dezelfde speld of in hetzelfde potje.

Exemplaren op spelden kunnen het beste in speciale ondiepe laden met een bodem van kunststofschuim worden geprikt onder een afdekking van doorzichtig plastic of dun glas. Dergelijke dozen kunnen in het ideale geval als laatjes in daarvoor geconstrueerde kasten worden geplaatst. Sigarenkistjes van voldoende diepte voldoen voor een eerste begin ook prima. Voor de volgorde van de orden en voor de volgorde van de families en genera binnen de orden bestaan vaste conventies die meestal ook in de vakliteratuur worden aangehouden. Het is voor de toegankelijkheid van de collectie verstandig de exemplaren ook in deze volgorde te rangschikken.

Voor microscopische preparaten bestaan dozen waarin 25, 50 of 100 glaasjes op hun kant kunnen worden bewaard. Hiervoor moet de insluithars wel goed zijn uitgehard, zodat het dekglaasje niet in de loop van enige maanden alsnog naar beneden zakt en het preparaat onbruikbaar maakt.

Als gedroogde insecten worden aangeraakt of vallen kunnen sprieten, haren of poten afbreken. Op spelden geprikte exemplaren kunnen alleen veilig worden gehanteerd door ze bij de speld beet te pakken.

Informatieverlies treedt op als het exemplaar van de bijbehorende informatie gescheiden wordt (losraken van opgeplakte exemplaren) of als het etiketje verloren gaat of onleesbaar wordt. Het etiketje moet daarom tezamen met het exemplaar, op dezelfde speld geprikt of in hetzelfde potje of op het microscopische preparaat geplakt, worden bewaard. Daarnaast is het aan te bevelen ieder exemplaar ook elektronisch te administreren door een nummer toe te kennen (of bijvoorbeeld een streepjescode op de onderkant van het onderste etiketje aan te brengen) en het in een database op te nemen, maar dit is als enige maatregel op langere termijn op zich onvoldoende veilig. Het papier van het etiketje dient zuurvrij en stevig te zijn en niet te vergelen; goed lompenpapier of dun bristolbord, ca 160 g/m verdient de voorkeur. (De DIN norm 6738 voor permanent houdbaar papier garandeert een houdbaarheid van 200 jaar.) Het papier van het etiket mag ook niet te gauw speling krijgen op de speld. De tekst mag niet met balpen worden geschreven aangezien dit na enige jaren verbleekt. Potlood doet dit niet maar is te dik om veel tekst op een etiketje te krijgen. Oost-Indische inkt, aangebracht met een dunne technische tekenpen (bijvoorbeeld 0,1 of 0,15 mm van Rotring) voldoet wel. Ook laserprinters en inktjetprinters geven goed houdbare etiketjes, hoewel voor exemplaren op sterk water de houdbaarheid in alcohol eerst moet worden getest.

Als de insecten niet in hermetisch afgesloten dozen worden bewaard kunnen er makkelijk larven van museumkevers ("Anthrenus verbasci") in terechtkomen, zeer verbreid voorkomende kleine kevertjes die in heel Nederland in de (na)zomer op bloemen kunnen worden aangetroffen waar ze van stuifmeel leven. Als het kouder wordt zoeken ze beschutting binnenshuis en leggen eitjes in de buurt van organisch materiaal. De larven kunnen zich door zeer kleine kiertjes wringen en in korte tijd een in jaren van moeizame arbeid opgebouwde collectie vernietigen. Ze kunnen worden gedood door de insectenlades een poosje in de diepvriezer te leggen of met vaponastrips in een verder afgesloten ruimte te zetten. Regelmatige controle is geboden. Paradichloorbenzeen ("mottenballen") en naftaline zijn twee vluchtige vaste stoffen waarvan de damp vraatinsecten enigszins afschrikt. (Paradichloorbenzeen tast polystyreenschuim (styropor) aan).

Het spreekt voor zich dat de collectie droog wordt gehouden. Doet men dit niet dan kunnen schimmels toeslaan.

Bij insecten die rijk zijn aan vet wordt dit na langere tijd wel eens vloeibaar en vervuilt langzamerhand de buitenkant van het preparaat. Ontvetting met vluchtige oplosmiddelen is te proberen. Harige insecten zoals hommels drogen echter niet mooi meer op als ze eenmaal nat zijn geweest.

Kleurverlies is haast alleen te voorkomen wanneer de sampels op een dondkere plaats bewaard worden. Vooral tijdens het droogproces treedt wel eens kleurverlies op; met name groene tinten worden snel bruin. Wil men een dier in natuurlijke kleuren fotograferen dan is het het beste dit levend of zo kort mogelijk na de dood te doen. Eenmaal gedroogde exemplaren niet meer aan licht (vooral dag- en zeker zonlicht) blootstellen dan noodzakelijk. 



</doc>
<doc id="150476" url="https://nl.wikipedia.org/wiki?curid=150476" title="Ergocalciferol">
Ergocalciferol

Ergocalciferol of vitamine D2 is een synthetisch secosteroïde. Het wordt gesynthetiseerd uit viosterol, hetgeen zelf onder invloed van ultraviolet licht ontstaat uit ergosterol. De zuivere stof komt voor als een toxische witte vaste stof, die oplosbaar is in warm water en aceton.

Ergocalciferol wordt vaak voorgeschreven als behandeling tegen vitamine D-deficiëntie. Net als cholecalciferol (vitamine D3), de natuurlijke vorm van vitamine D (die in onze huid gevormd wordt onder invloed van zonlicht), wordt het in het menselijk lichaam omgezet in het hormoon calcitriol, dat onder meer het calciummetabolisme in het lichaam reguleert. De omzetting van ergocalciferol is echter minder efficiënt dan deze van cholecalciferol.



</doc>
<doc id="150888" url="https://nl.wikipedia.org/wiki?curid=150888" title="Opiumwet">
Opiumwet

De Opiumwet (Opw) is een Nederlandse wet uit 1928, die een eerdere Opiumwet uit 1919 verving, en die sindsdien vele malen is gewijzigd. In deze wet wordt sinds 1976 onderscheid gemaakt in harddrugs (lijst I, artikel 2 en 10) en softdrugs (lijst II, artikel 3 en 11). 

In beide gevallen is het in beginsel verboden om middelen die op de lijst staan:


In bepaalde gevallen is er ontheffing mogelijk, bijvoorbeeld voor medicinaal gebruik. Op grond van een uitzondering in de Opiumwet mogen apotheken bepaalde stoffen (grondstoffen en bereidingen) in bezit hebben, zij worden echter verplicht deze stoffen correct op te bergen (in een speciale, afsluitbare ruimte) en een zeer nauwkeurige administratie bij te houden. In de praktijk worden verder coffeeshops in bepaalde gevallen gedoogd, maar dit staat niet in de wet. Het in de handel brengen van producten die onder de Opiumwet vallen is dus strafbaar. Het gedoogbeleid wordt geregeld in de instructie van het Openbaar Ministerie, de zogeheten 'Richtlijnen voor het opsporings- en strafvorderingsbeleid inzake strafbare feiten van de Opiumwet'. De Opiumwet zelf is met slechts 15 artikelen tamelijk beknopt. 

De hoogste straf op een delict uit de Opiumwet is twaalf jaar gevangenisstraf, voor drugssmokkel. 

De lijsten kunnen bij Algemene Maatregel van Bestuur worden gewijzigd, na voorlegging aan de beide Kamers. Elk van de Kamers kan bepalen dat de wijziging geregeld dient te worden bij wet.

Er zijn in Nederland ook een Opiumwetbesluit en een Uitvoeringsregeling Opiumwet van kracht, die praktische zaken regelen middels een ministeriële regeling.

De Opiumwet verbiedt productie, bezit en verkoop van harddrugs. Wat niet in de Opiumwet staat is het gebruik van harddrugs. Gemeentes kunnen het gebruik zelf verbieden door het op te nemen in de Algemene Plaatselijke Verordening (APV). Legalisatie van gebruik is derhalve te realiseren door het verbod uit de APV te schrappen (voor zover het mogelijk is ze te gebruiken zonder ze op dat moment of direct daarvóór te bezitten). Op deze wijze wordt het gebruik zelf niet langer gecriminaliseerd.




</doc>
<doc id="150968" url="https://nl.wikipedia.org/wiki?curid=150968" title="Wijnetiket">
Wijnetiket

Een wijnetiket is een etiket die de consument informeert over de inhoud van een fles met wijn. Omdat de term “wijn” een algemene uitdrukking is en de variëteiten enorm divers, is de vermelde productinformatie vaak uitgebreid en specifiek. Naast herkomst, importeur, handelaar, de te verwachten smaak, inhoud, alcoholpercentage enz., zal de producent of handelaar ter promotie een bepaalde sfeer hierbij willen uitdrukken.

Als je een fles wijn koopt, weet men niets meer dan wat het wijnetiket vermeldt. De fles verraadt zijn inhoud niet en laat zelfs niet de minste geur ontsnappen.

Het etiket is voor de consument een belangrijke bron van informatie. De wijnproducent beschouwt het etiket als een verkoopelement. Steeds meer komt de nadruk te liggen op het creëren van een bepaalde sfeer rond een product. Het promotionele aspect op etiketten krijgt ook meer kans juist door de technische vernieuwingen op druk- en verpakkingsvlak.

Tot zo'n 200 jaar geleden werd wijn vervoerd in vaten, of hij bleef in de regio waarin hij was gemaakt. In die tijd was er weinig reden voor het bestaan van wijnetiketten. Vanuit de vaten werd het in een karaf geschonken. Opvallend genoeg was er duizenden jaren geleden toch al een vorm van wijnetikettering in gebruik, als we het woord etiket ruim interpreteren.

Het oudste 'etiket' dat ooit is teruggevonden is een 6000 jaar oud Babylonisch cilindervormig zegel dat bedoeld was om een amfora te merken. Heel toepasselijk, en net als we nu nog vaak zien, staat er een groep vrolijke mensen op afgebeeld, die nog vrolijker wordt dankzij het gegiste druivensap.

Andere cilinders en zegels uit deze periode laten zien dat ook de Egyptenaren wijn konden maken, en laten zien hoe amfora's werden gemerkt. Amfora's zelf, zijn er niet bewaard gebleven. Zo komt het dat we het bewijs dat de identiteit van een wijn net zo belangrijk was als de smaak aan de Grieken en de Romeinen danken. De Romeinen bedrukten hun amfora's met de naam van de wijn en de naam van de consul onder wiens regering hij was gemaakt. En, als we Plinius de Jongere mogen geloven, namen sommige wijnmakers al de moeite om verschillende cuvées van elkaar te scheiden.

Maar, tot ongeveer de twintigste eeuw werd wijn vervoerd in vaten en was er weinig reden om flessen te etiketteren. Vaak ging de wijn rechtstreeks uit het vat in het glas. Hoewel de vaten wel merktekens hadden, werd hier nonchalant mee omgegaan. Vaak leidde de naam eerder tot de verkoper dan de oorsprong van de wijn. 

In de Middeleeuwen werd wijn geserveerd in aardewerk flessen. Tussen de 13e en de 16e eeuw werd de kwaliteit van deze flessen steeds beter, maar de naam van de wijn werd er niet op vermeld. Dat had ook weinig zin, want de flessen werden voortdurend hergebruikt. Deze flessen zijn eerder de voorlopers van onze decanteerkaraffen dan van de moderne wijnfles.

Vanaf de late 15e en 16e eeuw werd het mogelijk om versiering en belettering op de flessen aan te brengen. De 'Lambeth jugs' die in Engeland werden geproduceerd tussen 1639 en 1672 laten zien dat vier soorten wijn populair waren: Claret, Whit, Rhenish en Sack. Daarnaast blijkt dat men wijnjaren onderscheidde, zoals te zien is op de '1641 Rhenish' die in het British Museum wordt bewaard.

Later werd de opdruk vervangen door zilveren en emaillen wijnlabels die om de fles werden gehangen. In de 18e en 19e eeuw waren deze vooral in Engeland in gebruik.

Het oudste bewijs van een papieren wijnetiket vinden we in Duitsland op een oude fles in het Pfalz-Museum in Speyer. Op het handgeschreven etiket staat "Steinwin, 1631er". Toch wordt de authenticiteit wat in twijfel getrokken door een fraaie gelithografeerde kroon die bovenaan het etiket is gedrukt (lithografie werd pas in 1798 uitgevonden).

Bij Moët en Chandon kun je flessen bekijken met als etiket "Mousseux Claude Moët", 1741 en 1745. De flessen zijn 200 jaar oud, maar, zoals de Belgische auteur Georges Renoy schrijft in zijn 'Les etiquettes du vin" lijkt het handschrift eerder 19e-eeuws.

Het eerste zekere bewijs van handgeschreven etiketten zijn drie flessen met de etiketten "Gin", "Burgundy" en "Champagne", die afgebeeld worden in 'An Election Entertainment' (nr. 1) van William Hogarth uit 1755. Toch was dit soort etikettering waarschijnlijk zeldzaam. Er zijn verder geen wijnetiketten uit die tijd bewaard gebleven.

Oude wijnetiketten kan men bekijken in het Musée du vin in Beaune. Ze zijn uit 1798, en twee flessen zijn uit 1800 uit Pauillac. De etiketten zijn gedrukt, maar het jaar is handgeschreven. Verder is er een "Liebfrauenmilch" uit hetzelfde jaar. De wijnmaker hiervan, Theodor Brass, had de 18 voorgedrukt zodat hij de twee nullen met de hand kon invullen. Dit etiket is waarschijnlijk een van de eerste gelithografeerde etiketten.

Vanaf 1830 kwamen er in Duitsland steeds meer etiketten en ontstonden er verschillende stijlen. Vanaf circa 1850 werden ze ook in Champagne populair. Deze Champagne-etiketten werden trendsettend voor de etiketten van de 19e en 20e eeuw.

De volgende stap was de grote stijging van de verkoop van gebottelde wijn. Bij Champagne was dit al gebruikelijk, maar nu werd ook in Bordeaux op de chateaus gebotteld. De industriële revolutie zorgde voor een nieuwe klasse van wijndrinkers waardoor de afzet werd vergroot.

Deze etiketten waren nog niet gebonden aan regelgeving. Dit gebeurt in de eerste helft van de 20e eeuw. Toen werden in verschillende landen wijnregio's officieel omschreven. Dit kreeg natuurlijk zijn weerslag op de etiketten. Tegenwoordig is er Europese regelgeving die gedetailleerd voorschrijft welke informatie het etiket moet bevatten.

Het systeem voor de classificatie van wijn is verschillend per land en is niet overal ter wereld hetzelfde. Er zijn landen waar de indeling gemaakt wordt naar streken en gebieden. In sommige landen kan het gebeuren dat men alleen aangeeft van welk jaar een bepaalde wijn is. 

Reeds geruime tijd moet volgens de Europese en nationale wetgeving er een uitgebreide etikettering worden aangebracht die beperkt is tot simpele doch belangrijke informatie.
Zo lang elke lidstaat zich hieraan houdt, is hij vrij een eigen classificatiesysteem te gebruiken.

Volgens deze reglementering moet er op het etiket minstens het volgende staan :

De vrije informatie wordt overgelaten aan de wijnproducent zelf. De meest gebruikelijke supplementaire gegevens kunnen zijn: 


Bovendien moet volgens de Belgische wet, het etiket opgesteld zijn in de taal (talen) van de streek waar het product verkocht wordt.

De verplichting van de aanduiding van de datum van minimale houdbaarheid is niet verplicht voor wijn, likeurwijn en vruchtenwijn.

Wijnetiketten verzamelen is voor sommigen een hobby. Op de etiketten kunnen heel wat verschillende afbeeldingen worden teruggevonden. Voorbeelden hiervan zijn: architectuur, auto’s, bloemen, dans, dieren, glasramen, hoofddeksels, klederdracht, kunst, religie, schildpadden, treinen, uilen, voornamen, vuurtorens. 

Door de wijnetiketten zo te groeperen, bekomt men een thematische verzameling van wijnetiketten.

Wijnetiketten kunnen ook per land of regio verzameld worden, zoals België, Luxemburg, Malta en Zuid-Afrika.

Zowel in Nederland als België bestaat een vereniging van verzamelaars van wijnetiketten: 





</doc>
<doc id="151305" url="https://nl.wikipedia.org/wiki?curid=151305" title="Cholecalciferol">
Cholecalciferol

Cholecalciferol of (+)-vitamine D is een secosteroïde dat in de huid wordt gevormd onder invloed van ultraviolet licht met golflengte van 300 nm uit 7-dehydrocholesterol, een afgeleide vorm van cholesterol. Daarbij is er sprake van een fotochemische reactie. Cholecalciferol is in 1918 ontdekt. Cholecalciferol wordt ook industrieel geproduceerd voor gebruik in vitaminesupplementen van korstmossen, wat geschikt is voor veganisten.

Cholecalciferol wordt in de lever gehydroxyleerd tot 25-hydroxyvitamine D (calcidiol) en ten slotte in de nieren gehydroxyleerd tot calcitriol (1α,25-dihydroxyvitamine D), de actieve vorm van vitamine D.


</doc>
<doc id="151664" url="https://nl.wikipedia.org/wiki?curid=151664" title="Syndroom van Ganser">
Syndroom van Ganser

Het syndroom van Ganser is een zeldzame psychische aandoening die wordt gekenmerkt door het geven van 'bijna-juiste' antwoorden op vragen of het geven van een verdraaide of cryptische uitleg. Iemand die aan het syndroom lijdt, kan desgevraagd bijvoorbeeld 'drie plus drie is zeven' antwoorden, waarmee hij aangeeft wel het antwoord te weten, maar niet alle informatie te willen prijsgeven. Het syndroom treedt doorgaans op in gevallen van ernstige stress, bijvoorbeeld gevangenschap of oorlog, maar kan ook het gevolg zijn van hoofdletsel. Soms treden naast het syndroom ook symptomen van een conversiestoornis op.

De aandoening werd aan het eind van de negentiende eeuw voor het eerst beschreven door de Duitse arts Sigbert Ganser, die werkte in de gevangenis in Halle. Hij beschouwde de aandoening als een vorm van hysterie. Tegenwoordig bestaan er verschillende inzichten over het indelen van het syndroom. Sommigen vinden dat de aandoening niet anders dan aandachttrekkerij en aanstellerij is en het best gezien kan worden als simulatie om straf of conflict te ontlopen, waarbij een psychose of andere aandoening wordt geveinsd. De symptomen worden ook wel eens uitgelegd als nagebootste stoornis als psychische reactie op de zware levensomstandigheden.

Anderen menen dat er wel degelijk een psychose aan het verschijnsel ten grondslag ligt, omdat er vaak ook depressies, hallucinaties en angstgevoelens voorkomen.

Ook zou het syndroom gezien kunnen worden als een dissociatieve stoornis niet anderszins omschreven (in de DSM-IV-terminologie), omdat de aandoening vaak gepaard gaat met een aantal dissociatieve verschijnselen, zoals geheugenverlies, onoplettendheid en versuftheid.


</doc>
<doc id="152798" url="https://nl.wikipedia.org/wiki?curid=152798" title="Middenoorontsteking">
Middenoorontsteking

Een middenoorontsteking of otitis media is een ontsteking in het middenoor. Dit komt veel voor, vooral bij kinderen. Meestal gaat het vanzelf over zonder dat behandeling nodig
is. In enkele gevallen is het beloop agressiever en is nadere behandeling op zijn plaats. Gehoorschade is uiterst zeldzaam en treedt eigenlijk alleen op bij langdurig verwaarloosde oorontstekingen met een loopoor.

Dit is een acute middenoorontsteking ten gevolge van een infectie. Bij inspectie van het oor toont zich een rood en uitpuilend (bomberend) trommelvlies. Er kan een spontane perforatie van het trommelvlies optreden met een loopoor als gevolg. De patiënt heeft (soms hevige) vervelende pijn in het oor, hoort aan die kant slechter; meestal zijn ook enkele lymfklieren in de hals aan de aangedane zijde opgezwollen. Soms is er ook een algemene malaise, al dan niet met koorts.
Soms ontstaat deze vorm van oorontsteking na een vliegreis waarbij dan vermoedelijk bacteriën in het middenoor zijn gekomen door het drukverschil tijdens de vlucht; men spreekt dan van barotitis. Als een loopoor niet goed verzorgd wordt, kan dit evolueren naar een lijmoor, zo genoemd omdat het middenoor dan een kleverige afscheiding blijft produceren.

De verantwoordelijke bacteriën zijn vooral streptokokken, stafylokokken, pneumokokken, "Moraxella catarrhalis" en "Haemophilus influenzae". De laatste verwekker is uiterst zeldzaam sinds invoering van de landelijke vaccinatie tegen die bacterie.

Antibiotica kunnen gegeven worden als therapie, in de meeste gevallen is dit echter niet noodzakelijk. De gemiddelde ziekteduur wordt er slechts een à 2 dagen mee bekort. Alleen onder de leeftijd van 1 jaar worden in Nederland standaard wel antibiotica aanbevolen. In andere gevallen luidt het advies het eerst een paar dagen af te wachten en paracetamol te gebruiken. Alleen bij sterke klachten ook nog na 2 à 3 dagen en algemeen ziekzijn worden ook bij andere groepen dan zeer jonge kinderen antibiotica aanbevolen. Vroeger werd bij otitis media acuta met hevige pijnklachten het trommelvlies doorgeprikt om de etter af te laten vloeien uit de trommelholte: paracentese genoemd. Dit gaf onmiddellijk verlichting van de pijn. Deze therapie wordt (naar de mening van sommige oudere kno-artsen ten onrechte) niet standaard meer toegepast.

Dit is een aandoening, waarbij primair de afvoer van vocht uit het middenoor belemmerd is door het dichtzitten van de Buis van Eustachius door slijmvlieszwelling. Het vocht kan bacterieel geïnfecteerd raken met toenemende pijnklachten en koorts als gevolg. Ook zonder infectie geeft de otitis media serosa klachten waaronder gehoorverlies tot 30 dB. Het trommelvlies kan licht uitpuilen (bomberen) en beweegt niet of slecht. De afwijking gaat vaak na enige maanden spontaan over, maar geeft in die periode wel klachten als genoemde doofheid en drukgevoelens in het aangedane oor. De indruk bestaat dat in allergische families de aandoening zich vaker voordoet. Otitis media serosa kan ook ontstaan na otitis media acuta, door obstructie van de neuskeelholte, de nasofarynx, vooral door een grote neusamandel.

Een aangewezen therapie is het plaatsen van een trommelvliesbuisje ter beluchting van het middenoor, waardoor de functie van de buis van Eustachius wordt overgenomen zodat zich geen vocht in het middenoor ophoopt. Dit wordt veel gedaan bij kleine kinderen, vooral om te voorkomen dat ze op school en bij hun spraak een achterstand oplopen als ze langdurig met twee oren slecht horen. Recent is overigens een onderzoek gepubliceerd waarin bij een aantal kinderen die jong oorklachten kregen, behandeld met en zonder buisjes geen verschil in schoolprestaties kon worden gevonden toen ze zeven waren. Tegen zwemmen (niet duiken!) is bij deze behandeling volgens moderne inzichten overigens geen bezwaar.



</doc>
<doc id="153304" url="https://nl.wikipedia.org/wiki?curid=153304" title="Evidence-based medicine">
Evidence-based medicine

Evidence-based medicine (EBM, 'geneeskunde op basis van bewijs') is het expliciet, oordeelkundig en consciëntieus gebruikmaken van het beste beschikbare bewijs bij het maken van een keuze voor de behandeling van een patiënt. Dit alles gegeven de stand van de (medische) wetenschap van dat moment.

Evidence-based medicine is voornamelijk gebaseerd op resultaten die zijn verkregen uit gecontroleerde klinische onderzoeken, zoals dubbelblinde tests, randomized controlled trials (RCT) en meta-analyses van zulke RCTs. Voor vrij veel algemeen toegepaste behandelingen bestaat echter maar weinig of zelfs helemaal geen wetenschappelijk bewijs.

De term "evidence-based medicine" werd omstreeks de eerste helft van de jaren negentig geïntroduceerd.

In de periode waarin men evidence-based medicine begon te praktiseren was EBM een vorm van medische besluitvorming die op genuanceerde wijze rekening hield met zo veel mogelijk factoren, en van daaruit naar oplossingen zocht. Later werd EBM nauwer geïnterpreteerd. In de laatste jaren heeft EBM zich toegespitst op de bovengenoemde methodologie met randomised controlled trials (RCT). Het toespitsen van EBM op de RCT-methodologie heeft waarde, omdat onderzoek daarmee vergelijkbaar en toepasbaar wordt. Er zijn mensen die vinden dat het toespitsen van het begrip EBM op de RCT-methodologie naast waarde ook beperkingen heeft. Een beperking zou zijn dat deze toespitsing van EBM op de RCT-methodologie beperkte mogelijkheden biedt om buiten de methodologie om nieuwe oplossingen voor bestaande problemen te bedenken.

Er zijn vele onderzoeken gedaan naar de mate waarin de gezondheidszorg valt te kwalificeren als 'evidence-based medicine'. In de onderzoeken die beschreven worden in een door Andrew Booth van de Universiteit van Sheffield samengesteld overzicht, varieert het percentage van de behandelingen die blijken te zijn gebaseerd op 'randomized clinical trials' (RCT) tussen de 11 en 70 procent.

Ook in paramedische en andere zorgverlenende beroepen streeft men er steeds meer naar om te handelen volgens deze principes. In het begin van de eenentwintigste eeuw wordt dan ook in de verpleegkunde, in het maatschappelijk werk, in de psychotherapie, ergotherapie, fysiotherapie en logopedie steeds meer evidence-based gewerkt.

Binnen deze vakgebieden wordt er gesproken over evidence-based practice (EBP) in plaats van evidence-based medicine, vanwege de meer praktische aard van de opleidingen en beroepen. Met evidence-based practice wordt dan bedoeld het proces waarin een professional besluiten neemt op grond van de beste onderzoeksresultaten, ervaring, de voorkeur van de patiënt/cliënt en de beschikbare hulpmiddelen.

De fysiotherapie heeft in het laatste decennium forse vooruitgang geboekt wat betreft het evidence-based werken.
NDT, masseren, UKG, tapotage zijn alle uit de gratie geraakt, omdat er geen bewijs was voor de effectiviteit. Oefenen en het belang van lichaamsbeweging namen hun plaats in. Het protocol voor de ziekte van Parkinson bijvoorbeeld, bevat veel bewijsniveau I.

Voor psychotherapie was het lange tijd moeilijk om hard bewijs van werkzaamheid te verkrijgen.
Lange tijd waren de "aspecifieke factoren van de psychotherapie, zoals de kerncondities van de hulpverlening en motivatie, verwachting en houding van de cliënt betere voorspellers van het resultaat dan de gekozen therapie. Voor het effect van cognitieve gedragstherapie op depressie en angststoornissen bestaat tegenwoordig net zo veel bewijs als voor de effectiviteit van medicatie. Desalniettemin is er nog veel werk te doen. Veel therapeuten baseren hun therapie en hun adviezen meer op hun school of richting dan op hard bewijs.

Het evidence-based werken betekent voor veel beroepen met een praktische achtergrond (met veelal hbo-opleidingen als vereiste voor het uitoefenen van het beroep) een enorme omwenteling, door de andere, meer wetenschappelijke manier van denken en werken.

Evidence-based werken zorgt daardoor ook voor een verwetenschappelijking van deze opleidingen, waardoor de beroepen ook danig veranderen en de verschillen tussen WO-opleidingen en hbo-opleidingen steeds minder duidelijk worden.
De kritiek op EBM richt zich voornamelijk op de stelling dat
'gebrek aan bewijs' niet hetzelfde is als 'gebrek aan effectiviteit'
en dat hoe meer de onderzoeksgegevens worden geaggregeerd en op een hoop worden gegooid hoe moeilijker het is om patiënten uit onderzoeken (met een enkele klacht) te vergelijken met de individuele patiënt (met meerdere klachten) zoals de arts die voor zich heeft.
EBM heeft namelijk betrekking op populaties en niet op individuen.
In "The limits of evidence-based medicine" stelt Tonelli dat
"kennis vergaard uit medische onderzoeken niet een direct antwoord geven op de primaire medische vraag wat het beste is voor de betrokken patiënt". Tonelli stelt dat voorstanders van EBM vaak de waarde van medische ervaring negeren.

EBM is de standaard geworden voor de medische praktijk en de behandelrichtlijnen.
Die richtlijnen geven voor elk advies aan, hoe hard het bewijs is. Men streeft naar bewijsniveau I (enkele goede RCT's of een goede meta-analyse. Veel richtlijnen bevatten echter aanbevelingen met niveau 4: expert opinion; een advies van de deskundigen in de werkgroep. Behalve dat er altijd meer te onderzoeken zal blijven dan er onderzocht is, zijn daar de volgende redenen voor:


In 2005 stelde de voorzitter van de "Vereniging tegen de Kwakzalverij", Cees Renkens, in de studenteneditie van het Nederlands Tijdschrift voor Geneeskunde dat deze onderzoekmethode een eventueel verband waarschijnlijker of minder waarschijnlijk maakt, maar niets verklaart. Daarom vindt Renckens: "Onderzoeksresultaten waarvoor (...) geen goede theoretische verklaring kan worden gevonden moeten diep worden gewantrouwd. Dat geldt ook in de frontlinie van de wetenschap, maar zeker voor de claims van de alternatieve geneeskunde. Het was Skrabanek die als een van de eersten waarschuwde voor de gevaren van 'randomised clinical trials of absurd claims' en pleitte voor de 'demarcation of the absurd'".


</doc>
<doc id="153306" url="https://nl.wikipedia.org/wiki?curid=153306" title="Congenitale sferocytose">
Congenitale sferocytose

Congenitale sferocytose is een erfelijke vorm van bloedarmoede. Het erft autosomaal dominant over. In 25% van de gevallen zijn de ouders niet aangedaan en is er waarschijnlijk sprake van een spontane mutatie. Het gevolg van de mutatie is een defect in de celmembraan waardoor de permeabiliteit van Natrium verhoogd is en de cellen bolvormig (sferisch) worden. Hierdoor komen ze de microcirculatie van de milt niet door en sterven ze hier (hemolyse). Hierdoor is er ook sprake van een tekort aan zuurstoftransporterend hemoglobine (Hb), dat ontstaat door een verhoogde bloedafbraak. 

Door de hemolyse in de milt varieert de intensiteit van de bloedarmoede met het gevolg dat iemand last kan hebben van vermoeidheid, bleekheid en geelzucht.

Chronische symptomen zijn bloedarmoede en een vergroting van de milt doordat deze actiever is dan bij mensen zonder deze aandoening. Bij enkele mensen kan de milt continu van omvang veranderen.
Ook kan door de verhoogde afbraak van de rode bloedcellen een ophoping van de bilirubine plaatsvinden in de galblaas waardoor er een kans bestaat op galstenen.

Wanneer iemand een infectie heeft of ziek is, is het mogelijk dat er meer rode bloedcellen worden afgebroken waardoor symptomen acuut kunnen optreden.

Door een bloedfilmpje te maken en te bekijken onder de microscoop is te zien dat de rode bloedcellen veel kleiner zijn dan normaal, ze zijn rond en niet plat. Ook ontbreekt het lichtere gedeelte in het midden van de rode bloedcel doordat er geen 'deuk' in zit.

Bloedarmoede als acuut symptoom kan er op wijzen dat er een bloedtransfusie moet plaatsvinden. Een bloedtransfusie zorgt ervoor dat donorbloed met de juiste rode bloedcellen in het lichaam komt.
Doordat de milt in dit geval overactief is, is het mogelijk dat er toch een gedeelte van de rode bloedcellen met de juiste vorm worden afgebroken.

Pasgeboren baby's kunnen soms erg geel zijn doordat de lever de afvalstoffen van de bloedafbraak, ofwel bilirubine, niet snel genoeg afbreekt. Door lichttherapie kan dit over het algemeen weer tot een normaal peil worden gebracht. Indien het bilirubinegehalte te hoog wordt, kan dit de hersens beschadigen. In dit geval is het nodig om een bloedtransfusie (wisseltransfusie) te ondergaan.

Chronische verschijnselen als bloedarmoede en een grotere milt kunnen behandeld worden door meer ijzer binnen te krijgen met de voeding. Indien dit geen oplossing biedt kan er gekozen worden om de milt te laten verwijderen, ofwel splenectomie.
Wees echter voorzichtig met te veel ijzer want dit kan weer andere gevolgen hebben zoals een aandoening aan de lever.
Het verwijderen van de milt lost vrijwel direct de klachten op die horen bij deze aandoening. Vaak wordt er niet voor deze oplossing gekozen in de kinderjaren van een persoon omdat de milt helpt bij het bestrijden van andere infecties.

De eerder genoemde behandelingen bestrijden de symptomen maar niet de werkelijke oorzaak. De oorzaak is een genetische afwijking waardoor dit niet te behandelen is.
In laboratoria is bij muizen gentherapie toegepast en dit lijkt te werken, echter is dit niet bij mensen geprobeerd en is dit vanwege de grote risico's uitgesloten van een test. Waarschijnlijk zal dit nooit mogelijk zijn.



</doc>
<doc id="153320" url="https://nl.wikipedia.org/wiki?curid=153320" title="Bedrijfsgeneeskunde">
Bedrijfsgeneeskunde

Bedrijfsgeneeskunde (analoog aan de specialisatie "arbeidsgeneeskunde" in België) is het Nederlands medisch specialisme met als aandachtsgebied de relatie tussen werk en gezondheid.

De arbeidsgeneesheer of bedrijfsarts heeft de zorg voor de veiligheid, gezondheid en welzijn van de werknemer. Hij heeft kennis van de belastende factoren in het werk en de (lichamelijke en geestelijke) belastbaarheid van de werknemer. De belastende factoren kunnen een risico zijn voor het ontstaan van schade aan de gezondheid. Het opsporen van deze gezondheidsrisico's en het adviseren in het nemen van preventieve maatregelen is dan ook een belangrijke taak van de bedrijfsarts. Daarnaast voert hij ook geregeld medische screenings uit bij het personeel, in het bijzonder bij risicogroepen.

De belastende factoren kunnen in één van de volgende categorieën worden ingedeeld:
Men spreekt van een beroepsziekte wanneer klinisch waarneembare schade aan de gezondheid geheel of gedeeltelijk veroorzaakt is door de belasting in de arbeid of de arbeidsomstandigheden.


</doc>
<doc id="153647" url="https://nl.wikipedia.org/wiki?curid=153647" title="Wortelstok">
Wortelstok

Een wortelstok of rizoom (rhizoma) is een ondergrondse, meestal horizontaal lopende, al of niet opgezwollen stengel. Het eind van de wortelstok buigt vaak weer omhoog en vormt zo een nieuwe plant.

Soms is het moeilijk te zien of het een wortelstok of een wortel is. Wortels hebben echter nooit knopen of bladeren. Wortelstokken hebben altijd knopen met of zonder bladeren. Als er geen bladeren aan zitten, zijn de bladlittekens nog wel te zien. Op elke knoop van de wortelstok kan een nieuwe plant gevormd worden. Bij het in stukken breken kunnen zo veel nieuwe planten ontstaan. Soorten met wortelstokken als kweek ("Elytrigia repens"), grote brandnetel ("Urtica dioica") en zevenblad ("Aegopodium podagraria") worden soms beschouwd als zeer hardnekkige onkruiden.



</doc>
<doc id="153662" url="https://nl.wikipedia.org/wiki?curid=153662" title="Deepak Chopra">
Deepak Chopra

Deepak Chopra (New Delhi, 22 oktober 1947) is een Indiaas schrijver van boeken over spiritualiteit, alternatieve geneeskunde en Ayurveda en hij is woonachtig in de Verenigde Staten. Hij stelt dat zijn grootste invloed komt van zijn van huis uit Hindoeïstische geloof, met name het onderricht in Vedanta en de Bhagavad gita.

Chopra, zoon van een cardioloog, is ook arts en heeft zich gespecialiseerd als internist en endocrinoloog. Volgens Stephen Barrett, een uitgesproken criticus van Chopra, is hij afgestudeerd aan het "All India Institute of Medical Sciences" in 1968. Na een coassistentschap in een ziekenhuis in New Jersey, heeft hij nog verscheidene jaren opleiding gevolgd in het Lahey-ziekenhuis te Burlington in de staat Massachusetts en aan het academisch ziekenhuis van Virginia (University of Virginia Hospital). Later werd hij hoofd personeel in het "New England Memorial Hospital". Hij liet zich initiëren in de Transcendente Meditatie-techniek en werd enkele jaren gekoesterd door Maharishi Mahesh Yogi als zijn favoriete leerling, maar uiteindelijk ging Deepak zijn eigen weg, hoewel veel van wat hij vertelt over meditatie een getrouwe weergave is van wat de TM-beweging leert. Centraal in zijn holistische ideeën over gezondheid staat zijn streven naar vereniging van westerse wetenschappelijke kennis met oeroude Oosterse filosofieën en geneeswijzen, zoals Ayurveda en Yoga, maar ook met alternatieve gezondheidsconcepten uit de new-agebeweging, bijvoorbeeld meditatie en homeopathie. 

Chopra heeft zowel een grote schare supporters als critici. Kritiek is met name gericht op zijn frequente verwijzingen naar de relatie tussen genezende processen en de kwantummechanica. Hiervoor ontving hij in 1998 de Ig Nobelprijs. De documentairefilm What the Bleep Do We Know!? is gedeeltelijk gebaseerd op werk van Chopra, met name op diens opvattingen over het verband tussen de kwantummechanica en de relativiteitstheorie enerzijds en de fysische processen in de mens anderzijds.

Chopra heeft meer dan veertig boeken geschreven en zijn werken zijn in 35 talen vertaald. Daarnaast heeft hij vele videobanden en geluidscassettes uitgegeven. Chopra werd in 1999 door het tijdschrift "TIME Magazine" uitgeroepen als een van de honderd grootste helden en idolen van de twintigste eeuw. Chopra is de oprichter en directeur van het Chopra Center for Well Being in Californië.


</doc>
<doc id="153826" url="https://nl.wikipedia.org/wiki?curid=153826" title="Hysterie">
Hysterie

Met het woord hysterie wordt doorgaans een psychische aandoening of een gemoedstoestand aangeduid. Meestal wordt het verlies van de zelfbeheersing bedoeld of een ernstige vorm van angst. Het is tegenwoordig meer een algemene term en wordt niet gebruikt voor een specifiek ziektebeeld. 

De eerste die het woord hysterie gebruikte was Hippocrates. Hij beschreef hiermee de onregelmatige bloedstroom bij vrouwen van de uterus naar de hersenen. Het woord hysterie is dan ook verwant aan het Griekse woord voor baarmoeder (""hystera""). 

Volgens de middeleeuwse mens zwerft bij hysterie de baarmoeder in het lichaam rond op zoek naar een kind.

Aan het einde van de negentiende eeuw, de beginjaren van de psychoanalyse, werd veel onderzoek naar hysterie gedaan door de Franse neuroloog Jean-Martin Charcot. Op basis van zijn werk ontwikkelde Sigmund Freud zijn theorie over "conversieneurosen", waarbij psychische problemen zich uiten in lichamelijke symptomen (zie zijn beschrijving van de ziektegeschiedenis van Anna O.). Meer specifiek gebruikte men het woord hysterie voor de onrust die men waarnam bij seksueel onbevredigde vrouwen. Van hysterie was sprake wanneer het eigen zaad dat de vrouw zou produceren, zich ophoopte en niet geloosd kon worden bij gebrek aan seksuele contacten. Voor de behandeling bracht de vroedvrouw of de arts uitkomst: door de vrouwelijke genitaliën te masseren trachtte men deze vrouwen tot orgasme te brengen en daarmee de onrust weg te nemen. Ook werden hiervoor waterstralen en (later) vibrators gebruikt.

Na een aantal decennia verdween deze vorm van behandeling en het begrip hysterie naar de achtergrond. Freudianen gebruikten de term nog wel, maar anderen gingen deze als te algemeen beschouwen. 

Het woord hysterie komt tegenwoordig nog voor in "massahysterie", een vorm van angst of paniek die bij een groep mensen optreedt. In engere zin doelt men met het woord hysterie wel op paniekstoornis, somatoforme stoornissen (met name conversiestoornis) of dissociatieve stoornissen (met name bij motorische problemen en dissociatieve convulsies). Ook wordt het woord gebruikt als synoniem van theatrale persoonlijkheidsstoornis (in het Engels "histrionic personality disorder").



</doc>
<doc id="153952" url="https://nl.wikipedia.org/wiki?curid=153952" title="Amarant (kleurstof)">
Amarant (kleurstof)

Amarant (E 123), ook wel azorubin S, acid red 27 en C.I. 16185, is een rode, goed wateroplosbare kleurstof. Het is een azoverbinding. De voornaamste toepassing van de verbinding is als kleurstof in voedingsmiddelen. De rode kleurstof wordt gewonnen uit de bloemen van de "Amaranthus".

Amarant wordt voor de kleuring van aperitiefwijnen, sterkedrank en vis gebruikt. Amarant is niet gevoelig voor licht, hitte en het conserveringsmiddel benzoëzuur. Echter, door zuur uit vruchten verliest amarant zijn kleur.

Na een Russisch onderzoek in de jaren zeventig dat amarant in verband bracht met kanker, hebben meerdere landen de kleurstof in de ban gedaan. Uit een onderzoek van de Amerikaanse voedselveiligheidsautoriteit bleek dat ratten die een zeer hoge dosis amarant binnenkregen, significant vaker tumoren kregen. Dit is echter niet aangetoond bij een lagere dosis. In de Verenigde Staten en de voormalige Sovjet-Unie is het gebruik van de verbinding verboden, daar het als kankerverwekkend bekendstaat.

In de Europese Unie is amarant een toegestaan voedingsadditief voor gebruik als kleurstof in enkele voedingsmiddelen. De veiligheid van de stof is geëvalueerd door het Wetenschappelijke Voedingscomité (SCF) in 1976, 1979 en 1983 en door de "Joint FAO/WHO Expert Committee on Food Additives" (JECFA) in 1972, 1975, 1987 en 1984. In 2013 stelde de Europese Autoriteit voor Voedselveiligheid in een onderzoek vast dat Europese burgers niet meer amarant binnenkrijgen dan de aanvaardbare dagelijkse inname.


</doc>
<doc id="153967" url="https://nl.wikipedia.org/wiki?curid=153967" title="Compact been">
Compact been

Bij oppervlakkige beschouwing wekt de buitenzijde van de botten van mens en zoogdier de indruk uit een inerte levenloze massa te bestaan. Toch is ook dit compacte beenweefsel een levend en uiterst reactief weefsel. Botbreuken kunnen daardoor snel en effectief gerepareerd worden. Tijdens de groei van het jonge individu ondergaan de botten vaak aanzienlijke vormveranderingen. Verandering van de richting waarin mechanische krachten op het bot inwerken kan ook bij het volgroeide individu leiden tot aanzienlijke wijzigingen in de structuur van het desbetreffende bot.

Compact been is opgebouwd uit cellen (osteocyten) en beenmatrix. Daarnaast bevat compact bot ook vele bloedvaten die voor de aan- en afvoer van stoffen voor de osteocyten zorgen. De bloedvaten liggen in nauwe tunneltjes in de matrix. Deze tunneltjes worden de kanalen van Havers genoemd. Rond de kanalen van Havers liggen de osteocyten in kransen gerangschikt, afgewisseld door lamellen beenmatrix. De osteocyten in hun lacunae zijn ook hier via canaliculi met elkaar verbonden. Zodoende ligt iedere osteocyt hoogstens een paar cellagen van het dichtstbijzijnde bloedvat verwijderd. Het traject dat de voedingsstoffen via diffusie naar de cellen moeten afleggen blijft zo dus, ondanks de dikte van het bot, kort.

Het geheel van kanaal van Havers met de daaromheen gerangschikte lamellen noemt men een osteon of systeem van Havers.



</doc>
<doc id="154232" url="https://nl.wikipedia.org/wiki?curid=154232" title="Mycoplasma">
Mycoplasma

Mycoplasma is een geslacht van bacteriën. Ze hebben geen celwand. Hierdoor zijn ze erg kwetsbaar. Er zijn meer dan honderd "Mycoplasma"-soorten bekend. Het zijn ziekteverwekkers (mycoplasmose) bij dieren. Bij planten komen de fytoplasma's voor. Doordat ze geen celwand hebben is het ook niet mogelijk dat ze verhoudingsgewijs groot worden; het zijn de kleinste bacteriën die bekend zijn. De kolonies van de meeste "Mycoplasma"-soorten zien eruit als een spiegelei, enkele soorten zien eruit als een druppeltje water. Dit spiegelei-effect komt doordat deze "Mycoplasma"-soorten de eigenschap hebben om in de agar te groeien, waardoor een verdikking ontstaat in het midden van de kolonie.Ze zijn zo klein dat bij hun ontdekking wetenschappers dachten dat het om een nieuw soort virus ging. De kolonies van de "Mycoplasma"-soorten zijn zo klein dat ze niet met een lichtmicroscoop te zien zijn. Hiervoor moet gebruik worden gemaakt van andere technieken, zoals PCR. Ze zijn de facultatief anaeroob en hebben een diameter van ongeveer 0,1 µm. Een mycoplasmacel heeft geen vaste vorm omdat het de stevigheid van de celwand mist.

"Mycoplasma" is moeilijk te kweken. Ze stellen zeer hoge eisen aan het medium en groeien bovendien erg langzaam. Een "Mycoplasma"-cel bezit 468 genen. Alleen van de bacterie "Buchnera" is bekend dat deze minder genen heeft.

De naam Mycoplasma komt van het Griekse woord μυκής, mykes (schimmel) en πλάσμα, plasma (gevormd), werd voor het eerst gebruikt door Albert Bernhard Frank in 1889. Hij dacht dat het een schimmel was, door schimmel-achtige kenmerken. Julian Nowak heeft vervolgens het geslacht Mycoplasma voorgesteld voor bepaalde draadvormige micro-organismen die zowel cellulaire en acellulaire fases hebben in hun levenscyclus, dit kan verklaren waarom ze zichtbaar waren met een microscoop maar door filters ging die ondoorlaatbaar waren voor bacteriën.

Een oudere naam voor Mycoplasma was bacterie-achtige organismen (pleuropneumonia-like organisms, PPLO).

De ontdekking van mycoplasma dateert van 1898. De ontdekking en het onderzoek van mycoplasma ging moeilijk vanwege hun kleine formaat, de kleuring was moeilijk omdat ze geen celwand hebben en de uitdagende laboratorium omstandigheden die nodig zijn om ze te kweken. Hun kleine formaat betekende dat ze in eerste instantie niet geïdentificeerd waren als bacteriën en werden dus jarenlang als virussen beschouwd. Later werden mycoplasma's verward met de L-vormen, dit zijn bacteriële protoplasten die hun celwand geheel of gedeeltelijk verloren zijn. In de jaren 1950 en 1960 begonnen onderzoekers met het isoleren en kweken van mycoplasma en ureaplasma dit leidde tot hun erkenning als een unieke soort.

Bekende ziekteverwekkers bij de mens zijn: 


</doc>
<doc id="154303" url="https://nl.wikipedia.org/wiki?curid=154303" title="Roze Balletten">
Roze Balletten

De Roze Balletten is de benaming die wordt gegeven aan een reeks vermeende drugs- en seksfeesten die eind jaren 70 in België zouden hebben plaatsgevonden en waaraan hooggeplaatste personen en minderjarigen zouden hebben deelgenomen. Deze feesten zouden bedoeld zijn geweest als een middel om machtige personen te compromitteren en af te persen. 

Ondanks allerhande verklaringen en vermeende bewijzen, is de materialiteit van de verhalen nooit aangetoond. 

De "Roze Balletten" werden in de openbaarheid gebracht door de Brusselse psychiater André Pinon, die toen van zijn vrouw, Josiane Jeuniau, scheidde. Het ex-koppel voerde een bittere strijd om het hoederecht over hun kinderen. Pinon was er op 30 augustus 1979 in geslaagd een geheime geluidsopname te maken waarop Jeuniau beweerde dat ze geregeld vreemd was gegaan met mannen en vrouwen, in de villa van haar nieuwe minnaar, dokter Bettens. Ze noemde op de tape ook enkele van haar partners bij naam, waaronder een lid van de Staatsveiligheid en een arts uit Waterloo. Pinon wilde de tape gebruiken als bewijsmateriaal tijdens het proces, maar beweerde vervolgens dat het origineel was gestolen, terwijl een tweede exemplaar in handen was van de privédetective die hij had ingeschakeld. De rechtbank wees het bewijs af en Pinon's vrouw kreeg het hoederecht toegewezen. 

Op 18 juni 1981 nam Pinon samen met Jean-Claude Garot, een journalist van het weekblad "Pour", opnieuw een geheime geluidsopname op, ditmaal van Christine Doret, een 31-jarige vrouw die blijkbaar meer wist over de seksfuiven bij dokter Bettens. Doret beweerde dat zij en Jeuniau aanwezig waren geweest op deze seksfeesten en andere orgieën in een golfclub in Bercuit en villa's aan de Belgische kust. Ze noemde verschillende grote namen die hieraan hadden deelgenomen. Ze beweerde ook dat de feestvierders kinderen uit weeshuizen hadden gehaald zodat die tijdens de feesten seksueel konden worden misbruikt. Twee ervan zouden later zelfmoord hebben gepleegd. Doret verklaarde ook dat Anne Dedeurwaerder, de vrouw van de dokter waarmee Pinon’s ex een affaire had, op 4 september 1979 in verdachte omstandigheden dood was teruggevonden. Toen Doret echter ontdekte dat haar getuigenis in het geheim was opgenomen werd ze razend en beweerde alles te zullen ontkennen. Van wat ze had verteld werden trouwens, bij latere onderzoeken, geen bewijzen gevonden, allerminst over de zelfmoord van twee minderjarigen.

""Pour"" bracht in 1981 het hele verhaal van deze ""Roze Balletten"" in de openbaarheid. Op 5 juli van datzelfde jaar werd een bomaanslag gepleegd op het redactielokaal van het blad in Elsene. De daders bleven lange tijd onbekend, maar later zou gewezen worden naar de extreemrechtse organisatie Front de la Jeunesse, die met die aanslag wraak zou genomen hebben vanwege een reeks artikels in ""Pour"" over hun militaire trainingskampen bij neonazi's in Duitsland.

In de loop der jaren werden in België bepaalde dossiers die enige ingewikkeldheid vertoonden, in verband gebracht met de "roze balletten":


De klacht van Pinon, op het parket van Nijvel bekend onder het nummer 38.91.1005/79, werd einde 1981 door procureur des Konings Jean Deprêtre zonder gevolg geklasseerd.




</doc>
<doc id="154907" url="https://nl.wikipedia.org/wiki?curid=154907" title="Knie (anatomie)">
Knie (anatomie)

De knie of articulus genus is een gewricht in de vorm van een scharnierverbinding (articulus bicondylaris) in het menselijk been, dat het scheenbeen en kuitbeen (resp. tibia en fibula, de beenderen van het onderbeen) verbindt met het dijbeen (femur,het bot van het bovenbeen). Deze verbinding wordt aan de voorkant beschermd door de knieschijf (patella). Het is het grootste en meest complexe gewricht van het menselijk lichaam.

Vanuit dit gewricht wordt het been gestrekt (extensie) door aanspanning van de bovenbeenspieren, de vierhoofdige dijbeenspier ofwel "musculus quadriceps femoris", en gebogen (flexie) door aanspanning van de spieren aan de achterzijde van het bovenbeen, de tweekoppige dijbeenspier, "musculus biceps femoris" ("femur", Latijn = dijbeen) In het populaire taalgebruik heet deze spier de "hamstrings", 

Tevens wordt vaak met de knie het gebied van het been bedoeld dat deze verbinding insluit en steunt, dus ook het omliggend weefsel. De bewegingen van de knie verlopen soepel door middel van kraakbeen. Het dunne elastische weefsel, kraakbeen, beschermt het bot en zorgt dat de gewrichtsvlakken gemakkelijk over elkaar kunnen glijden. Men kan twee soorten gewrichtskraakbeen onderscheiden in de knie, namelijk fibreus kraakbeen (meniscus) en hyalien kraakbeen.
De voor-achterwaartse stabiliteit in het kniegewricht wordt vooral bereikt door kruislingse banden (de kruisbanden/ligamenta cruciformia) die boven- en onderbeen verbinden. De zijwaartse stabiliteit wordt gewaarborgd door de ligamenta collateralia. Een soepel scharnieren van bovenbeen ten opzichte van het onderbeen wordt bereikt doordat de knie omvat is in een kapsel en door de aanwezigheid van kraakbeenschijven tussen de scharnierende botdelen (de menisci). Stabiliteit (passief) wordt bereikt door de kniebanden en kruisbanden en (actief) door de bovenbeensspieren. 
Het kraakbeen slijt met de jaren, maar ook door belasting. Kraakbeen heeft slechts een gering vermogen om zichzelf te herstellen, doordat er in dit weefsel geen bloedvaten aanwezig zijn die voor de stofwisseling zorgen. Een groot deel van het herstelweefsel zal uit fibreus kraakbeen ontstaan. Fibreus kraakbeen is van mindere kwaliteit dan het hyaliene kraakbeen. Hierdoor zullen na verloop van tijd opnieuw scheurtjes en barsten in het kraakbeen ontstaan.

Bij gewervelde dieren wordt met de knie een analoge verbinding of deel van het been bedoeld.

Voor de stabiliteit van de knie zorgen:

Mogelijke letsels aan de knie omvatten:

Vaak voorkomende klachten:

Oorzaak van de pijn:

Mogelijke behandeling van kraakbeenletsels:




</doc>
<doc id="154908" url="https://nl.wikipedia.org/wiki?curid=154908" title="Elleboog">
Elleboog

De elleboog, het elleboogsgewricht of de articulus cubiti is het gewricht dat de verbinding vormt tussen de bovenarm en de onderarm. Het is een bijzonder gewricht omdat het één bot in de bovenarm met twee botten in de onderarm verbindt. Behalve dat het ellebooggewricht het buigen van de onderarm ten opzichte van de bovenarm moet verzorgen, verzorgt dit gewricht het draaien van de twee botten in de onderarm ten opzichte van elkaar. Hierbij draait het spaakbeen (Latijn: radius) om de ellepijp (Latijn: ulna). De stevigheid van het ellebooggewricht van de mens wordt verkregen uit bindweefselbanden die aan de binnenkant en de buitenkant van het gewricht lopen. De elleboog is een van de gewrichten die regelmatig wordt aangedaan bij mensen met reumatoïde artritis. Wanneer nodig, bijvoorbeeld als gevolg van de reumatoïde artritis of een breuk van de elleboog na een val, kan het gewricht vervangen worden door een prothese.



</doc>
<doc id="154937" url="https://nl.wikipedia.org/wiki?curid=154937" title="Tarsus (insect)">
Tarsus (insect)

De tarsus (Latijn: "voet") van een insect is een structuur aan het uiteinde van de poot, waarmee het dier contact met de onderlaag houdt. De overeenkomstige structuur bij andere geleedpotigen wordt eveneens tarsus genoemd.

De tarsus bestaat meestal uit een tot vijf kleine geledingen met aan het uiteinde een dubbele haak. Verschillende insecten hebben gespecialiseerde structuren als kleverige borsteltjes of zuignapjes waarmee ze zich ook op gladde oppervlakken nog kunnen vasthouden. Voor taxonomen zijn aantal en vorm van de tarsusleden, alsmede de vorm van de haak en andere structuren aan het uiteinde van de tarsus, vaak belangrijke kenmerken bij het identificeren van soorten.


</doc>
<doc id="154975" url="https://nl.wikipedia.org/wiki?curid=154975" title="Scheenbeen">
Scheenbeen

Het scheenbeen of tibia is het grootste van de twee botten in het been onder de knie bij mensen en andere gewervelden. Het scheenbeen loopt samen met het kuitbeen van de knie tot de enkel.

Bij mannen loopt het scheenbeen geheel parallel aan het scheenbeen van de andere kant, maar bij vrouwen is er sprake van een lichte schuine stand naar beneden en opzij, om te compenseren voor de schuinere stand van het dijbeen.

Het breken van een scheenbeen komt vaak voor bij voetballers. Jaarlijks breken ruim 1100 voetballers in Nederland hun onderbeen tijdens een wedstrijd of training. Het gaat dan meestal om een scheenbeenbreuk.


</doc>
<doc id="154980" url="https://nl.wikipedia.org/wiki?curid=154980" title="Dijbeen">
Dijbeen

Het dijbeen (femur) is het langste, grootste en sterkste bot van het menselijk lichaam. Het vormt het deel van het been dat loopt van de heup tot de knie. Het woord "femur" is Latijn voor dij. In het medisch Latijn is de genitief van femur altijd "femoris", maar in klassiek Latijn werd dikwijls ook wel "feminis" gebruikt, niet te verwarren met het Latijnse woord voor vrouw, "femina".

De gemiddelde lengte van het dijbeen is ruim 43 centimeter.


</doc>
<doc id="154981" url="https://nl.wikipedia.org/wiki?curid=154981" title="Sprongbeen">
Sprongbeen

Het sprongbeen (talus of astragalus) is een bot van de enkel dat in de menselijke anatomie het been, voornamelijk het scheenbeen, verbindt met de voet.

De vorm die het botje heeft, maakte dat het vroeger wel als een soort dobbelsteen werd gebruikt in kansspelen, een bikkel.

Het sprongbeen is vermoedelijk geëvolueerd als een samensmelting van vier delen, botjes van de bovenste tarsalia: het intermedium, het tibiale en het derde en vierde centrale. Dat waren bij de eerste Tetrapoda nog losse elementen. Vroeger werd gedacht dat het bezit van een sprongbeen een synapomorfie, gedeeld afgeleid kenmerk, was van de Amniota maar onderzoek uit 2016 toonde aan dat het sprongbeen al voorkomt bij meer basale Tetrapoda.

Bij dinosauriërs, waaronder de vogels, is het sprongbeen met het scheenbeen vergroeid.



</doc>
<doc id="154988" url="https://nl.wikipedia.org/wiki?curid=154988" title="Enkel">
Enkel

In de menselijke anatomie is de enkel het gebied dat de voet en het onderbeen verbindt. Met de enkel wordt dit gebied bedoeld zoals het zich uitwendig vertoont. De enkel is herkenbaar aan twee zichtbare knobbels. De knobbel aan de buitenzijde van het been (of "malleolus lateralis") is het onderste uiteinde van het kuitbeen, de knobbel aan de binnenzijde van het been (of "malleolus medialis") is het onderste uiteinde van het scheenbeen.

Het woord enkel is waarschijnlijk verwant met het Latijnse "angulus" of Griekse ἀγκύλος "ankúlos", wat 'gebogen' betekent.

De enkel is een gewricht. In de medische wereld wordt met de enkel alleen het bovenste spronggewricht aangeduid. In het algemene spraakgebruik worden beide spronggewrichten gezamenlijk beschouwd als de enkel.

Het "bovenste spronggewricht" of "articulus talocruralis" zorgt voor de op- en neerbeweging van de voet. Hiermee kan de voet 20° omhoog worden getrokken (dorsaalflexie) en 50° naar beneden worden gestrekt (plantairflexie). Het bovenste spronggewricht is een scharniergewricht en verbindt het scheenbeen ("tibia") en kuitbeen ("fibula") met het sprongbeen ("talus"). De onderste uiteinden van het scheenbeen en het kuitbeen vormen samen de enkelvork die het sprongbeen als het ware omvat.

De kuitspier zorgt met de achillespees voor het strekken van de voet door het hielbeen (of "calcaneus") omhoog te trekken. De "musculus tibialis anterior" zorgt voor het omhoogtrekken van de voet.

Het onderste spronggewricht (of "articulus talocalcaneonavicularis") zorgt voor het kantelen van de voet. De voetzool kan hiermee 30° naar binnen worden gekanteld (inversie) en 20° naar buiten (eversie). Het onderste spronggewricht wordt gevormd door drie gewrichtsvlakken tussen drie voetwortelbeentjes: sprongbeen (talus), het hielbeen (calcaneus), en os naviculare

Een veel voorkomende blessure van de enkel is verstuiking. Dit kan optreden wanneer de voet naar binnen zwikt (inversietrauma). Een of meer van de buitenbanden van het enkelgewricht worden dan te ver uitgerekt of gescheurd. Een verstuiking van de enkel is onmiddellijk zichtbaar doordat een flinke eivormige zwelling ontstaat aan de buitenzijde van de enkel. De enkel is pijnlijk, vooral bij binnenwaartse beweging en het is moeilijk of onmogelijk om er op te staan.



</doc>
<doc id="154996" url="https://nl.wikipedia.org/wiki?curid=154996" title="Hoofd (anatomie)">
Hoofd (anatomie)

Het hoofd of de kop van een dier is anatomisch gezien het voorste (bovenste) gedeelte van het lichaam dat meestal de hersenen, de ogen, oren, neus en mond bevat. De kop zorgt hiermee voor zintuigen als gezicht, gehoor, evenwichtszin, smaak en reukzin. Sommige simpele dieren hebben geen kop, maar veel bilaterale symmetrische soorten hebben een kop. In de meeste complexe dieren verbindt de nek het hoofd met de rest van het lichaam.

De voorkant van het hoofd, waar de ogen, oren, neus en mond zitten wordt het gelaat (of gezicht) genoemd. Het gedeelte boven de ogen heet het voorhoofd. Onder de mond bevindt zich de kin. Bij mensen groeit er haar op het gezicht. De meeste mannen worden na verloop van tijd kaal, vrouwen behouden hun hoofdhaar vaak.



</doc>
<doc id="155000" url="https://nl.wikipedia.org/wiki?curid=155000" title="Wenkbrauw">
Wenkbrauw

De wenkbrauw is de naar voren stekende, met gezichtshaar begroeide botrand boven het oog. Deze botrand wordt zowel bij mensen als bij primaten aangetroffen. De "beharing" op de botrand is waar het woord "wenkbrauw" in het dagelijks spraakgebruik meestal specifiek naar verwijst, niet naar de botrand op zich.

De wenkbrauw heeft als oorspronkelijk doel te voorkomen dat zaken als zweet, vuil en andere kleine voorwerpen in het oog terechtkomen. 

De wenkbrauwen hebben ook een belangrijke functie in lichaamstaal. Ze zijn een medebepalend onderdeel van mimiek als het gaat om expressie van emoties. Half opgetrokken wenkbrauwen laten tijdens een discussie zien dat de gesprekspartner verbaasd is. Trekt hij of zij de wenkbrauwen heel hoog op, dan is de boodschap: 'ik geloof je niet!' Iets naar beneden gehouden wenkbrauwen in een halve frons wil zeggen: 'Je bent niet erg duidelijk'. Fronsen van de wenkbrauwen betekent: 'Ik keur dit gedrag af' of 'Ik ben het niet met je eens'.

Darwin noemde de spier die de wenkbrauwen tegelijkertijd omlaag trekt en samentrekt de 'muscle of difficulty' (probleemspier). Het viel hem namelijk op dat deze spierbeweging optreedt wanneer zich een of andere moeilijkheid voordoet die uiteen kan lopen van iets zwaars optillen tot het maken van een ingewikkelde berekening.

Sommige mensen hebben doorlopende, dikke wenkbrauwen, ook synophrys genoemd. Dit type wenkbrauw is genetisch gesproken dominant. Dunne wenkbrauwen daarentegen zijn recessief.

In sommige culturen wordt, vooral door vrouwen, veel aandacht besteed aan de wenkbrauwen; bijvoorbeeld het verwijderen van wenkbrauwhaar met behulp van hete was of het epileren (verwijderen van haartjes) van de wenkbrauwen.



</doc>
<doc id="155005" url="https://nl.wikipedia.org/wiki?curid=155005" title="Schouder">
Schouder

De schouder is bij gewervelden een stukje van het bovenste gedeelte van de romp, rondom het schoudergewricht. In de menselijke anatomie is dit het gedeelte van het lichaam tussen de hals en de bovenarm.

Het schoudergewricht of articulatio humeri -ook wel "glenohumerale gewricht" of "articulatio glenohumeralis" genaamd- vormt de verbinding tussen de bovenarm en de romp. Het gewricht bestaat uit de kop van de bovenarm ("lat.: caput humeri") die in een komvormige uitsparing van het schouderblad ("lat.: scapula") rust. Deze gewrichtskom wordt cavitas glenoidalis (of fossa glenoidalis) genoemd.

Het valt op dat de kop van de bovenarm veel groter is dan de kleine gewrichtskom. De schouder heeft de vorm en de functie van een kogelgewricht. Er kan daarom om drie verschillende draaiassen worden bewogen. De bewegingsmogelijkheden van de bovenarm worden vergroot dankzij de schoudergordel, die wordt gevormd door het schouderblad en het sleutelbeen ("lat.: clavicula"). De schoudergordel rust via het gewricht tussen het sleutelbeen en het borstbeen ("lat.: sternum") op de thorax. Deze grote beweeglijkheid in het gewricht gaat echter ten koste van de gewrichtsstabiliteit. Schouderluxaties ("uit de kom") komen dan ook frequent voor. De frequentste luxatie is een luxatie naar voren omdat het gewricht met name aan de voorzijde nauwelijks door gewrichtsbanden wordt ondersteund. De kom wordt daarom enigszins vergroot door de aanwezigheid van een kraakbeenring ("labrum articulare") om de gewrichtsholte. De pees van de lange kop van de musculus biceps versmelt bovenaan met dit labrum.

De belangrijkste factor die ertoe bijdraagt dat kop en kom bij elkaar blijven is in dit gewricht het zogenaamde "spier-peesmanchet" of "rotatorcuffspieren".

Het kapsel van het schoudergewricht hecht aan de rand van de gewrichtskom (cavitas glenoides) aan. Het gewrichtskapsel bestaat uit bindweefsel. De aanhechting van het kapsel aan het schouderblad gebeurt aan de buitenzijde van het labrum. Het labrum is dus binnen in het kapsel gelegen. De aanhechting aan het opperarmbeen gebeurt ter hoogte van de anatomische nek.

Het gewrichtskapsel is op enkele plaatsen verdikt door middel van ligamenten (bindweefselbanden). De aanhechting van deze ligamenten aan de opperarm gebeurt aan beide tubercula (minus en majus). Beiden zijn verdikkingen op het opperarmbeen.

De aanhechting van het gewrichtskapsel aan de humerus ligt hoger aan de laterale zijde dan aan de mediale zijde. Wanneer de arm naast het lichaam gehouden wordt is een zakvormige uitsparing in dit kapsel zichtbaar. Dit kapsel zorgt ervoor dat de arm zijwaarts van het lichaam bewogen kan worden.

Net buiten het kapsel zijn de pezen van de rotatorenmanchet gelegen die voor de stabilisatie van het gewricht zorgen. Deze pezen onderhouden een nauwe relatie met het kapsel. Aan de binnenzijde van het kapsel bevindt zich de synoviale membraan. Op bepaalde plaatsen vertoont het kapsel kleine openingen. Doorheen deze openingen dringt de synoviale membraan en vormt slijmbeurzen ("lat: bursae").

Sommige van de spieren van het schoudergewricht zijn belangrijk voor de schouderstabiliteit:

De andere spieren dragen bij aan de beweeglijkheid van de arm, en de botten die het schoudergewricht uitmaken.

De spieren van de zogeheten rotatorenmanchet (of "rotator cuff") houden de kop van de bovenarm in de gewrichtskom van het schouderblad en trekken het gewrichtskapsel strak. De pezen van de rotatorenmanchet vormen immers een nauwe verbinding met het gewrichtskapsel. De rotatorenmachet bestaat uit:

De origo van deze spieren zijn verscheidene randen van het schouderblad. Enkel de musculus subscapularis verloopt aan de voorzijde van het schouderblad en hecht aan het tuberculum minus van het opperarmbeen. De andere drie spieren van de rotatorenmanchet verlopen langs de ruggezijde. De insertie van deze spieren geschiedt aan het tuberculum majus van het opperarmbeen. In volgorde van boven naar beneden: de musculus supraspinatus, de musculus infraspinatus, de musculus teres minor.

De musculus biceps brachii is geen lid van de rotatorenmanchet, maar draagt (ten dele) wel bij aan de schouderstabiliteit. De spier bestaat uit twee koppen: een korte (caput breve) en een lange (caput longum). De korte kop hecht aan de processus coracoides van het schouderblad aan, en draagt in tegenstelling tot de lange kop niet bij tot de schouderstabiliteit. De pees van de lange kop verloopt immers net boven aan het schoudergewricht en beperkt hierdoor de bovenwaartse beweging van de humeruskop in de gewrichtsholte.

De musculus deltoideus vormt de meest oppervlakkige spierlaag van het schoudergewricht en draagt dus bij tot de contour van het schoudergewricht en het bovenste deel van de bovenarm. Deze spier ligt boven op alle andere structuren. De musculus deltoides zorgt voornamelijk voor het zijwaarts bewegen van de arm (abductie). De eerste 15° van deze abductiebeweging komt echter voornamelijk door de musculus supraspinatus (een lid van de rotatorenmanchet) tot stand.

De origo van deze spier is de onderrand van de spina scapulae, de laterale rand van het acromion en het laterale deel van het sleutelbeen. Deze spina scapulae is een richel die aan de achterzijde van het schouderblad voelbaar is. De insertie van de musculus deltoides is het tuberculum deltoidicum; een verruwing van het opperarmbeen.

De musculus trapezius maakt eveneens deel uit van de oppervlakkige spierlaag van de schouder. Deze spier ontspringt aan de linea nuchae superior (bindweefsel aan de onderzijde van de schedel), het ligamentum nuchae en de processus spinosi van de wervels C7 tot en met T12. De musculus trapezius hecht aan de bovenrand van de spina scapulae, het acromion en het laterale deel van het sleutelbeen aan.

De kop van het opperarmbeen is groter dan de gewrichtsholte in het schouderblad. Dit staat de arm toe in vele richtingen grote bewegingsuitslagen te maken. Deze toegenomen beweeglijkheid gaat echter ten koste van de stabiliteit van het gewricht. Volgende bewegingen van de bovenarm worden onderscheiden:

Het schouderblad vormt samen met de onderliggende ribben een functioneel gewricht; het scapulothoracale gewricht ("lat.: articulus scapulothoracicus"). Volgende bewegingen kunnen gemaakt worden in dit gewricht:
De bewegingen in het sleutelbeen ("lat: clavicula") gebeuren in twee gewrichten: enerzijds het gewricht tussen het borstbeen ("lat: sternum") en het sleutelbeen en anderzijds het gewricht tussen het acromion van het schouderblad en het sleutelbeen. De bewegingen zijn elevatie, depressie, protractie en retractie. Daarnaast kan het sleutelbeen nog om zijn lengte-as draaien.

Verder zorgt de musculus subclavius ervoor dat het sleutelbeen tegen het borstbeen gefixeerd wordt.



</doc>
<doc id="155008" url="https://nl.wikipedia.org/wiki?curid=155008" title="Sleutelbeen">
Sleutelbeen

Het sleutelbeen of clavicula is in de menselijke anatomie het bot (één links en één rechts) dat het schouderblad ("scapula") met het borstbeen ("sternum") verbindt. Het maakt deel uit van de schoudergordel.

Het sleutelbeen zorgt er samen met het schouderblad voor dat de arm een vrijwel complete rotatie kan maken. Een been beweegt door middel van een ander type gewricht, waardoor geen complete rotatie mogelijk is. Het sleutelbeen dankt zijn naam aan de beweging die het maakt bij een verticale draaibeweging van de arm: het sleutelbeen draait dan rond zijn lengteas zoals een sleutel in een slot. Ook de Latijnse naam clavicula (kleine sleutel) refereert hieraan. Bij de meeste andere diersoorten is deze beweging niet mogelijk.

Het sleutelbeen is het eerste bot in het menselijk lichaam dat al voor de geboorte verhardt tot bot (mineralisatie of ossificatie); botvorming begint rond de 5e week van de embryonale ontwikkeling. Dit proces is voltooid rond 21 jaar. Omdat dit een van de langst doorgroeiende menselijke beenderen is, wordt het gebruikt om voorspellingen te doen over de uiteindelijke lengte die een mens na de groeifase zal bereiken.

Het sleutelbeen is een van de beenderen van het menselijk lichaam dat vaak gebroken wordt. Met name bij fietsongelukken gebeurt dit regelmatig. De behandeling bestaat uit reponering en immobilisering. Dit houdt in dat gedurende langere tijd de arm in een mitella of draagband gedragen moet worden. Alleen wanneer de huid bedreigd wordt doordat een puntig einde van een van de brokstukken er in prikt, bij ernstigere (multipele) fracturen van het sleutelbeen of wanneer snelle, fraaie genezing van groot belang is (bijvoorbeeld een fotomodel, concertpianist of profwielrenner) wordt operatief ingegrepen. In tweede instantie wordt soms geopereerd als de botstukken niet aan elkaar groeien en de zo ontstane pseudartroseklachten geeft.
Bij de operatie worden de twee botstukken door een pen of een plaatje met vier schroeven weer aan elkaar gezet.



</doc>
<doc id="155009" url="https://nl.wikipedia.org/wiki?curid=155009" title="Jacques Benveniste">
Jacques Benveniste

Jacques Benveniste (12 maart 1935 - Parijs, 3 oktober 2004) was een prominent Frans immunoloog. Hij werd in 1988 wereldwijd bekend toen hij zei het wetenschappelijk bewijs te hebben gevonden voor de werking van homeopathie.

Benveniste was iemand wiens hypothesen verworpen werden door veel andere onderzoekers. Toch kreeg hij door zijn charme, charisma en retorische gave een grote aanhang in Frankrijk en hij bleef er oprecht van overtuigd dat hij iets belangrijks had ontdekt.

In 1988 publiceerde het wetenschappelijk tijdschrift Nature een onderzoek van onder andere Benveniste waarin werd vastgesteld dat hoge verdunningen van stoffen in water een 'geheugeneffect' in dat water vertoonden. Het blad maakte daarbij de kanttekening dat op basis van uitgebreide discussie onder peer reviewers, de uitkomsten mogelijk onwaarschijnlijk waren en noteerde dat in het bijzijn van een team van Nature het onderzoek herhaald zou worden. Het artikel veroorzaakte een onmiddellijke ophef in de media. Benveniste stelde zelf dat hij door middel van een homeopathische oplossing van antistoffen witte bloedcellen kon activeren via een mechanisme dat hij het "geheugen van water" noemde.

Zijn bewering doorstond echter geen herhalingsonderzoeken. Onafhankelijke wetenschappelijke teams over de wereld konden Benvenistes resultaten niet reproduceren. Maar ook Bevenistes onderzoeksteam zelf kon het resultaat niet herhalen onder toezicht van de onafhankelijke waarnemers John Maddox, redacteur van Nature, en James Randi, ontkrachter van pseudowetenschap. Opvallend aan het onderzoek van Benveniste was dat de positieve resultaten zelfs niet door Benveniste zelf gehaald werden, maar slechts door twee van zijn assistenten. In eerste instantie was dit Elisabeth Davenas, later een mannelijke assistent genaamd Jamal. Daaropvolgende onderzoeken, waaronder die van James Randi, toonden aan dat het onderzoek niet correct was uitgevoerd. Dit schandaal leidde tot het ontslag van de wetenschapper Benveniste.

Hoewel het oorspronkelijke artikel nooit is herroepen, was Benvenistes reputatie vernield. Desondanks hield hij vast aan zijn geloof in de kracht van homeopathie en richtte in 1997 DigiBio op om onderzoek naar verwante verschijnselen te bevorderen. Benveniste heeft nog gepoogd een artikel gepubliceerd te krijgen over wat hij noemde het 'Jamal-effect', dat er voor verantwoordelijk zou zijn dat andere wetenschappers zijn onderzoeksresultaten niet konden herhalen.

Benveniste kreeg tweemaal de Ig Nobelprijs uitgereikt. In 1991 kreeg Benveniste de prijs uitgereikt vanwege de vermeende apocriviteit van zijn artikel over de geheugenwerking van water voor. In 1998 kreeg hij opnieuw de prijs voor zijn bevinding dat de geheugenwerking van water ook via telefoonlijnen of internet digitaal kon worden verstuurd. Jacques Benveniste overleed op 69-jarige leeftijd na een hartoperatie.




</doc>
<doc id="155010" url="https://nl.wikipedia.org/wiki?curid=155010" title="Schouderblad">
Schouderblad

Het schouderblad of scapula is in de menselijke anatomie het vlakke driehoekige bot dat de achterzijde van de schouder vormt. De mens heeft twee schouderbladen, deze maken deel uit van de schoudergordel. Het schouderblad en de sleutelbeenderen ("claviculae") zorgen ervoor dat de mens zijn armen bijna volledig kan roteren.

Het schouderblad vormt met de bovenarm ("humerus") het schoudergewricht ("articulus humeri"). De kom van dit gewricht is erg klein in vergelijking met de grote kop van de bovenarm en bovendien zijn er vrijwel geen sterke gewrichtsbanden die het gewricht ondersteunen. Dat maakt het schoudergewricht extra gevoelig voor luxaties.

Het schouderblad is een vrij dun bot maar ook een sterk bot door de licht gebogen vorm. Door deze vorm en door de bescherming die uitgaat van de vele sterke aan het schouderblad gehechte spieren komen gebroken schouderbladen haast nooit voor.

Het "costale of ventrale oppervlak" (fig. 1), de voorkant van het schouderblad of binnenzijde die naar de buik/borst is gericht, is hol (concaaf) van vorm. Deze uitbolling naar de rugzijde (dorsaal) wordt "fossa subscapularis" genoemd.

Het mediale twee derde gedeelte van deze fossa heeft enkele oblieke richels welke naar lateraal en boven lopen. Deze richels vormen een aanhechtingspunt voor de "musculus subscapularis". Het lateraal derde gedeelte van de fossa is glad. Dit gedeelte wordt bedekt door de spiervezels van de "musculus subscapularis".

Aan de mediale en inferieure scapulahoek wordt de "fossa subscapularis" gescheiden van de mediale rand door gladde driehoekige zones. In het gebied tussen de mediale en inferieure hoek verloopt de scheiding langs een nauwe richel (die vaak niet aanwezig is). Deze driehoekige zones en de tussenliggende richel bieden een aanhechtingspunt voor de "musculus serratus anterior".

Het "dorsale oppervlak" (fig. 2), de achterkant van het schouderblad of rugzijde die je ziet als je achter iemand staat, is enigszins naar de rugzijde (dorsaal) gebogen. Dit oppervlak wordt in twee ongelijke stukken verdeeld door een scherpe rand, de "spina scapulae". Het gedeelte boven deze rand wordt "fossa supraspinata" genoemd, het gedeelte onder de rand "fossa infraspinata".



Kenmerkende botpunten aan het schouderblad zijn het ravenbekuitsteeksel ("processus coracoides") aan de voorzijde, het schouderdak ("acromion") en de grote richel aan de achterzijde ("spina scapulae"). Het ravenbekuitsteeksel en het schouderdak steken uit boven de gewrichtskom met de bovenarm en helpen dit gewricht te stabiliseren. Het schouderdak vormt tevens het gewricht van het schouderblad met het sleutelbeen, het acromioclaviculaire of AC-gewricht.


</doc>
<doc id="155012" url="https://nl.wikipedia.org/wiki?curid=155012" title="Dij">
Dij

De dij ("femur") is in de anatomie van zowel mens als gewervelde dieren het gedeelte van het been dat zich tussen de heup en de knie bevindt.

De dij maakt bij mensen deel uit van het lagere ledemaat. In de dij zit één bot, dat zeer dik en sterk is en een kogelgewricht vormt bij de heup en een scharnierverbinding bij de knie. Dit bot heet het dijbeen.



</doc>
<doc id="155016" url="https://nl.wikipedia.org/wiki?curid=155016" title="Kuit (anatomie)">
Kuit (anatomie)

De kuit is in de menselijke anatomie de naam voor het vlezige, gespierde achterdeel van het been dat zich bevindt tussen de knie en de enkel. Zij wordt met name door de bollingen van de spieren musculus gastrocnemius en musculus soleus gevormd.



</doc>
<doc id="155023" url="https://nl.wikipedia.org/wiki?curid=155023" title="Bil (anatomie)">
Bil (anatomie)

De bil is in de menselijke anatomie, evenals bij ander primaten, de ronding van de torso achter het bekken die aan één heup is verbonden door spieren.

De billen worden gevormd door de musculus glutaeus maximus (of grote bilspier), de musculus glutaeus medius, de musculus glutaeus minimus en vetweefsel. Elk individu heeft er twee (afwijkingen zijn zeer uitzonderlijk, bijvoorbeeld bij sommige Siamese tweelingen), in spiegelbeeld langs weerszijden van de anus.

Het analoge lichaamsdeel van vele zoogdieren wordt eveneens de bil(len) genoemd. De billen staan de mens toe rechtop te zitten, zonder gewicht op de voeten te hoeven zetten, zoals veel viervoeters (bijvoorbeeld kat- en hond-achtigen) moeten doen bij het stabiel rechtop zitten (wat bijvoorbeeld paardachtigen niet echt lukt).

Sommige vrouwen van Afrikaanse volkeren zoals de Khoikhoi, de Bantoevolken, de Pygmeeën, de Bosjesmannen en de negrito hebben een abnormale vetophoping in en rond de billen (steatopygie).

De billen (met name het "zitvlak") worden door velen beschouwd als een intiem gedeelte van het menselijk lichaam, dat vaak enige gêne oproept. Meestal worden ze als één geheel beschouwd (feitelijk plurale tantum 'de billen'), de meeste eufemismen zijn in het enkelvoud.

Hoewel de aarsopening zelf anatomisch gezien niet tot de billen behoort, wordt ze doorgaans in één adem hiermee genoemd: eufemismen (zoals "gat(je") en "reet") gelden als pars pro toto voor het hele achterwerk.

Een pijnlijk pak slaag werd/wordt vaak 'voor de billen' gegeven, omdat het daar minder blijvende schade kan aanrichten dan op minder vlezige lichaamsdelen en/of wegens het (zeker bij ontbloting) vernederend karakter.

Net als andere intieme organen heeft de term billen verschillende eufemismen, al dan niet beperkt tot mensen:

Het merendeel van de eufemismen staat in het enkelvoud:


</doc>
<doc id="155027" url="https://nl.wikipedia.org/wiki?curid=155027" title="Geslachtsidentiteitsstoornis">
Geslachtsidentiteitsstoornis

Een geslachtsidentiteitsstoornis of genderdysforie is een aandoening waarbij iemand zich enerzijds ongemakkelijk voelt bij de geldende normen voor zijn of haar sekse en zich anderzijds aanhoudend identificeert met het andere geslacht. De symptomen zijn vaak al op jongere leeftijd waar te nemen.

Jongens ontwikkelen bijvoorbeeld het idee dat het beter is geen penis en testes te hebben. Soms menen ze dat deze lichaamsdelen wel zullen verdwijnen of krijgen er een hekel aan. Ze hebben een afkeer van ruwe jongensspelletjes en spelen liever met meisjes.

Meisjes hebben het verlangen of de overtuiging een penis te krijgen. Ze willen geen borsten krijgen of menstrueren. Er kan een aversie tegen zittend urineren ontstaan. Het komt ook voor, dat ze zich verzetten tegen het dragen van typische meisjeskleding. Ze zijn minder geïnteresseerd in typische meisjesspelletjes en spelen bij voorkeur met jongens. Zowel jongens als meisjes experimenteren meer dan normaal met kleding die traditioneel bij de andere sekse past.

Bij adolescenten en volwassenen ontstaan verdergaande symptomen, zoals pogingen om primaire en secundaire geslachtskenmerken te verwijderen, dan wel te verkrijgen (bijvoorbeeld met hormoonkuren). Ook ontwikkelt zich vaak het gevoel in een 'verkeerd' lichaam te zitten. Als iemand daadwerkelijk lichamelijk wil overgaan tot de andere sekse door middel van een operatieve ingreep, spreekt men van transseksualiteit. Als iemand ernaar streeft kenmerken van beide geslachten te hebben, spreekt men van transgenderisme. Naast de geslachtsidentiteitsstoornis kunnen ook andere aandoeningen ontstaan, zoals depressie, angststoornissen of psychosomatische verschijnselen.

De diagnose is niet zo eenvoudig. Ten eerste wordt onderzocht of er sprake is van interseksualiteit of een psychische aandoening, bijvoorbeeld een stoornis van de lichaamsbeleving of schizofrenie. Ook moet worden uitgesloten dat de persoon alleen streeft naar de maatschappelijke voordelen die een andere sekse zou kunnen bieden, of een schijnoplossing voor niet-aanvaarde homoseksualiteit. Verder moet er sprake zijn van ernstig lijden en sociale problemen tussen de persoon en de omgeving. Aangezien het om een samenhangend pakket van problemen gaat, spreekt men in dit geval van een syndroom. Het hebben van een andere identiteit dan conventioneel wordt verwacht, is op zich niet voldoende om van een stoornis te spreken.

Uit hersenonderzoeken, verricht door Prof. dr. Dick Swaab, blijkt dat er in de hersenen in de hypothalamus een gedeelte is dat seksebepaald is en bij transseksuelen precies tegengesteld aan het biologische geslacht ontwikkeld is. Dit gegeven is inmiddels in veel andere onderzoeken door andere onderzoekers bevestigd.
Tegen deze uitleg wordt tegengeworpen dat er hersenen onderzocht zijn van transseksuelen die een hormoontherapie ondergaan. Dit vermoeden - dat het iets te maken zou hebben met hormoontherapie - is al vrij lang achterhaald, maar blijft in dit soort publicaties "hangen".

Ook interessant in dit kader is de hypothese van Vilayanur Ramachandran, die stelt dat er een blauwdruk van het lichaam aanwezig is in de hersenen. In het geval van genderdysforie dus een tegenovergestelde blauwdruk t.o.v. het lichamelijk uiterlijk dat er in werkelijkheid is ontstaan bij de geboorte.

Het Belgische expertisecentrum voor genderdysforie in het Universitair Ziekenhuis Gent is sinds 1988 actief. Het beschikt over een multidisciplinair team bestaande uit psychologen, psychiaters en endrocrinologen voor begeleiding van personen met de stoornis. Hier kiest men steeds minder vaak voor psychotherapie maar behandelt men de patiënt met remmende hormonen. Indien de patiënt hierna van geslacht wil veranderen begeleidt het centrum hem of haar hiernaartoe.



</doc>
<doc id="155050" url="https://nl.wikipedia.org/wiki?curid=155050" title="Ribbenkast">
Ribbenkast

In de menselijke anatomie is de ribbenkast (ook wel borstkas of thorax genoemd) de insluitende structuur die gevormd wordt door de ribben en de beenderen waaraan zij zijn bevestigd. De ribbenkast omsluit de borstholte en heeft als functie ademhaling mogelijk te maken, longen en hart te beschermen tegen stomp trauma en tegelijk de bewegelijkheid van de rug niet te zeer in te perken. Door het samentrekken van de spieren verschuiven de ribben ten opzichte van elkaar. Omdat ze aan de achterkant aan de wervelkolom gewrichten vormen ontstaat zo een opwaartse beweging die de inhoud van de ribbenkast vergroot waardoor de lucht beter naar binnen stroomt tijdens de inademing. Bij ontspannen wordt de inhoud kleiner, en wordt lucht naar buiten geduwd.

Het skeletgedeelte bestaat uit 12 "borstwervels", 12 paar "ribben" en het" borstbeen" ("sternum"), die tezamen de borstkas ("thorax") vormen. Van de 12 paar ribben zit het eerste paar bevestigd aan het manubrium, dit zijn ware ribben. De volgende 6 paar hebben aan de voorkant een kraakbenige verbinding met het borstbeen, dit zijn eveneens ware ribben. De onderste 5 paar ribben, de zogenoemde valse en zwevende ribben, bereiken het borstbeen niet. De valse ribben zitten vast aan de ware ribben, de zwevende hangen onder de valse ribben.
Aan de achterkant zijn de ribben door middel van kleine gewrichten met de wervels verbonden. De ribben zijn zodoende beweeglijk, waardoor de inhoud van de borstkas groter of kleiner kan worden bij respectievelijk de in- en uitademing. De ribben en het borstbeen zijn voorbeelden van platte beenstukken en bevatten dus rood beenmerg. Voor onderzoek naar bloedziekten kan wat rood beenmerg worden aangezogen, bijvoorbeeld uit het borstbeen" (sternumpunctie)".

De borstholte is van binnen bekleed met een dun, dubbelwandig vlies dat tevens het hart en de longen bedekt. Dit vlies bestaat uit 1 laag platte cellen die iets vochtig zijn, zodat de twee vliezen gemakkelijk over elkaar kunnen glijden. Het borstvlies bekleedt de binnenkant van de borstholte "(buitenste vlies)" en het longvlies bekleedt de buitenkant van de longen "(binnenste vlies)". Beide vliezen gaan in elkaar over en vormen als het ware een zak waarin de long ligt.

In de borstholte bevinden zich ook nog de "slokdarm" en de grote bloedvaten die naar de buikholte gaan of ervandaan komen.



</doc>
<doc id="155372" url="https://nl.wikipedia.org/wiki?curid=155372" title="Progesteron">
Progesteron

Progesteron is een geslachtshormoon dat door het corpus luteum (gele lichaam in de eierstok) in de tweede fase (luteale fase) van de menstruatiecyclus en in grotere hoeveelheden tijdens de zwangerschap door de placenta wordt geproduceerd. Progesteron wordt ook tijdens de synthese van steroïdhormonen in de bijnierschors geproduceerd bij zowel vrouwen als mannen. Significante hoeveelheden progesteron worden echter enkel bij vrouwen gevonden.

Een andere naam voor dit hormoon is corpus-luteumhormoon.

Progesteron (CAS-nummer 57-83-0) heeft als synoniemen pregn-4-en-3,20-dion en heeft als brutoformule CH O. Het molecuul is een steroïde en bestaat dan ook uit vier verbonden koolstofringen. Het bevat keton en aldehyde-componenten alsook twee methylgroepen. Het molecuul is hydrofoob (waterafstotend) doordat het geen sterk polaire functionele groepen heeft.

Progesteron wordt gevormd uit pregnenolon, dat een afgeleide is van cholesterol. De 3-hydroxyl-groep wordt omgevormd tot een ketongroep in een eerste stap. In de tweede stap wordt de dubbele binding van het C5 naar het C4-atoom verplaatst.

Progesteron is de precursor van alle steroïde hormonen, zoals cortisol, aldosteron, testosteron, oestradiol, oestriol en oestron. Het wordt dan ook op grote schaal als eindproduct en halfproduct industrieel geproduceerd.

Overig progesteron wordt door metabolisatie omgezet in pregnandiol en wordt uiteindelijk in de urine uitgescheiden.

Na de ovulatie, in de luteale fase van de menstruatiecyclus, stimuleert het luteïniserend hormoon (LH) samen met het follikelstimulerend hormoon (FSH) de productie van progesteron door het corpus luteum in de eierstok. Onder invloed van progesteron wordt het baarmoederslijmvlies voorbereid op de innesteling van de bevruchte eicel. Indien een zwangerschap uitblijft zal de productie van progesteron door het corpus luteum geleidelijk aan gaan dalen, hetgeen uiteindelijk resulteert in een menstruele bloeding.

Indien een zwangerschap optreedt neemt het zwangerschapshormoon hCG de stimulatie van progesteron over en zal er geen menstruele bloeding optreden. Het hCG, dat in minimale hoeveelheden door het zich ontwikkelende embryo wordt geproduceerd, zorgt ervoor dat het corpus luteum blijft bestaan en progesteron blijft produceren, totdat de placenta de progesteronproductie zal overnemen.

Progesteron zorgt er ook voor dat het slijm in de baarmoedermond zo wordt veranderd dat zaadcellen erdoor worden gehinderd de baarmoeder te betreden. Tevens remt progesteron de ovulatie door de afgifte van LH door de hypofyse te remmen en voorkomt het daardoor de mogelijkheid van een late bevruchting van een eventueel tweede eicel. Beide functies zijn erop gericht dat de kans op meerlinggeboorten kleiner wordt.

Progesteron vermindert ook de prikkeling van de spieren rondom de baarmoeder, zodat een afstotingsreactie tegen het lichaamsvreemde embryo wordt onderdrukt.

Tijdens de zwangerschap bevordert progesteron samen met oestrogene hormonen, prolactine, cortisol, insuline en schildklierhormonen de vergroting van de melkklieren (borsten bij vrouwen).

Progesteron kan in bloed worden gemeten op een klinisch-chemisch laboratorium. Indicaties voor het meten van progesteron in bloed zijn:

Progesteron veroorzaakt een geringe verhoging van de temperatuur (0,3 tot 0,9 °C). De temperatuurmethode en de sympto-thermale methode als voorbehoedmethoden zijn hierop gebaseerd.

Progesteron is veelal opgenomen in de pil; hierbij is de werkzaamheid gericht op onder andere:

Toevoeging van progesteron (van welk type dan ook) verhoogt de kans op borstkanker en verlaagt de kans op baarmoederhalskanker.



</doc>
<doc id="155426" url="https://nl.wikipedia.org/wiki?curid=155426" title="Erasmus MC">
Erasmus MC

Het Erasmus MC is een universitair medisch centrum in Rotterdam, verbonden aan de Erasmus Universiteit Rotterdam. Het ziekenhuis is het grootste van de acht universitair medische centra van Nederland.

Het werkterrein is breed en strekt zich uit van ziekte tot gezondheid en van individuele tot maatschappelijke gezondheidszorg. Het Erasmus MC is voortgekomen uit een fusie in 2002 van Dijkzigtziekenhuis, Sophia Kinderziekenhuis en de Daniel den Hoedkliniek met de "Faculteit der Geneeskunde en Gezondheidswetenschappen" van de Erasmus Universiteit Rotterdam en is gevestigd in het centrum van Rotterdam. De locatie Daniel den Hoed bevindt zich in Rotterdam-Zuid.

Het ziekenhuis heeft 1320 bedden. Als universitair medisch centrum draagt het Erasmus MC in Nederland bij aan zowel onderzoek, onderwijs als patiëntenzorg. Er werken 11.031 medewerkers (excl. medisch specialisten) en 732 medisch specialisten. Zo'n 3000 studenten geneeskunde worden in het Erasmus MC opgeleid. Het heeft zowel een sector gezondheidswetenschappen en basisonderzoek als een groot aantal academische ziekenhuisfuncties. Het ziekenhuis is één van de elf traumacentra in Nederland en beschikt over een Mobiel Medisch Team. Onder de noemer 'Rotterdam wordt beter!' wordt gebouwd aan het universitair-medisch-centrum-van-de-21e-eeuw.

Het Erasmus MC maakt deel uit van de Nederlandse Federatie van Universitair Medische Centra (NFU).

Bij de centrumlocatie van het Erasmus MC ligt metrostation Dijkzigt.

Voor studenten en medisch personeel bevindt zich in het ziekenhuis het grootste zogenaamde "skills lab" van de regio; hier bevinden zich replica's van een operatiekamer en een radiologieafdeling. Er kan bijvoorbeeld geoefend worden op vaardigheden als endoscopie en microhechten. Tevens zijn er snijzalen aanwezig. Voor verpleegkundigen-in-opleiding zijn er drie leerafdelingen aanwezig. Dit zijn de verpleegafdelingen: neurochirurgie, Cardiologie en kinderoncologie.

Bij het Erasmus MC vindt onderzoek plaats voor academische promoties. In 2011 ontving het Erasmus MC de Meester Kackadorisprijs vanwege de promotie van een fysiotherapeute op een acupunctuurproefschrift.

De nieuwbouw van het Erasmus Medisch Centrum is gestart in mei 2009 en zal naar verwachting in december 2017 worden opgeleverd. Tijdens de voorbereiding van de bouw ontstonden vragen over de financiering. Minister Ab Klink zegde 100 miljoen toe, minister Edith Schippers haalde daar in september 2014 een streep doorheen. Maar een bindend onderzoek van NautaDutilh verplichtte de Staat alsnog 235,9 miljoen euro te fourneren. Kritikasters noemden de uitkomst bij voorbaat al omstreden staatssteun.



</doc>
<doc id="155866" url="https://nl.wikipedia.org/wiki?curid=155866" title="Sune Karl Bergström">
Sune Karl Bergström

Sune Karl Bergström (Stockholm, 10 januari 1916 – aldaar, 15 augustus 2004) was een Zweeds biochemicus. In 1982 won hij samen met Bengt Ingemar Samuelsson en John Robert Vane de Nobelprijs voor de Fysiologie of Geneeskunde voor hun werk aan prostaglandinen.

Bergström werd geboren in Stockholm als zoon van Sverker en Wera (Wistrand) Bergström. Hij genoot zijn wetenschappelijk opleiding aan het Karolinska-instituut te Stockholm waar hij in 1944 zijn doctoraat behaalde in de geneeskunde en biochemie. Hij was onderzoeker aan de Columbia-universiteit, het Squibb Instituut, het Nobel Instituut in Stockholm, de Universiteit van Bazel (1946/1947), de Universiteit van Lund (1947-1958) en vanaf 1958 hoogleraar scheikunde bij het Karolinska-instituut.

In 1975 werd hij lid van de Nobel Foundation Board of Directors in Zweden. In datzelfde jaar kreeg hij de Louisa Gross Horwitz Prize van de Columbia-universiteit, samen met Bengt I. Samuelsson. Twee jaar later, in 1977, werd hij onderscheiden met de Albert Lasker Award for Basic Medical Research. Van 1977 tot 1982 was hij voorzitter medisch onderzoek van de Wereldgezondheidsorganisatie WHO en in 1983 werd hij benoemd tot president van de Koninklijke Zweedse Academie van Wetenschappen.

Sune Bergström was gehuwd met Maj Gernandt; samen kregen ze een zoon, Rurik Bergström. Hij is ook de vader van Svante Pääbo, die werd geboren uit een buitenechtelijke relatie met Estlandse scheikundige Karin Pääbo. Hij was eervol lid van de International Academy of Science.

Op verzoek van mede-Nobellaureaat Ulf Svante von Euler begon Bergström bij het Karolinska-instituut onderzoek te doen naar prostaglandinen, natuurlijke stoffen die door het lichaam worden aangemaakt. Hoewel prostaglandinen al in de jaren 1930 waren ontdekt in de secretie van de prostaat werd hun belang rond 1960 pas duidelijk door het werk van Bergström. Hij toonde aan dat prostaglandinen niet een chemische stof betrof maar een complete familie van hormoonachtige stoffen zijn die overal en veelvuldig in het lichaam voorkomen. Ze spelen een belangrijke rol bij onder andere regulatie van de bloeddruk, lichaamstemperatuur, bij allergische en prikkelreacties en bij ontstekingsprocessen. 

Gedurende Bergströms onderzoek ontstond een opmerkelijk samenwerkingsverbond met de Nederlander David A. van Dorp, destijds werkzaam voor het Unilever Research Laboratorium in Vlaardingen. Net als Van Dorp wilde Bergström aantonen of arachidonzuur, een meervoudig onverzadigd vetzuur, een precursor was van prostagladine E2 middels een experiment waarvoor hij radioactief gemerkt arachidonzuur benodigd had. Dit was echter niet voorhanden in Zweden, doch echter wel bij Van Dorp in Vlaardingen.

In maart 1964 nam Bergström daarom contact op met Van Dorp met het verzoek of hij de beschikking kon krijgen over radioactief gemerkt arachidonzuur in ruil voor flinke hoeveelheden verschillende prostaglandinen. Kort daarna reisde hij persoonlijk af naar Nederland en keerde met dit arachidonzuur terug naar de Stockholmse onderzoeksgroep waar Samuelsson erin slaagde om de biosynthese van prostagladine uit arachidonzuur te bewijzen. Gelijkertijd bereikte Van Dorp met zijn onderzoeksgroep een vergelijkbaar resultaat. Beide onderzoeken werden in hetzelfde nummer van het tijdschrift "Biochim. Biophys. Acta" gepubliceerd: dat van Van Dorp "et al" op bladzijde 204 en dat van Bergström "et al" op bladzijde 207.


</doc>
<doc id="155878" url="https://nl.wikipedia.org/wiki?curid=155878" title="Syndroom van Sturge-Weber">
Syndroom van Sturge-Weber

Het syndroom van Sturge-Weber ook wel craniofaciale angiomatose genoemd, is een zeldzame aangeboren aandoening met tot nu toe onbekende oorzaak. Bij dit syndroom ontwikkelen de aderen zich niet goed die normaal het bloed afvoeren van een deel van het hoofd, waardoor in de huid, in het oog en in de hersenen hemangiomen ontstaan. De aandoening komt ca. 1 op 200.000 geboorten voor; in Nederland zijn er ongeveer honderd kinderen en volwassenen die het volledige syndroom hebben. Daarnaast hebben sommige mensen wel enkele symptomen, maar niet het volledige syndroom.


Verder kunnen optreden: ontwikkelingsstoornissen, gezichtsveldstoornissen, en andere neurologische uitval (zoals verlammingen). Alle symptomen zijn direct of indirect een gevolg van de abnormale bloedvatontwikkeling.

Van het syndroom is sprake als de eerste twee kenmerken aanwezig zijn. Een wijnvlek zonder verdere afwijkingen binnen de schedel valt er niet onder. Bij aanwezigheid van een wijnvlek is de kans op SWS ongeveer 8% (sommige onderzoekers hebben een groter percentage gemeld). Soms komen de hersenafwijkingen voor zonder wijnvlek. Het syndroom komt bij beide geslachten ongeveer even vaak voor; ook zijn geen raciale verschillen gemeld. Het syndroom is wel aangeboren maar niet erfelijk.

Vroeg in de zwangerschap zijn er bepaalde embryonale bloedvaten die normaal in de zesde week van de zwangerschap ontstaan en in de negende week weer verdwijnen (een vasculaire plexus rond het cefale deel van de neurale buis, onder ectodermaal weefsel dat later gelaatshuid zal worden). Als dit verdwijnen niet normaal verloopt ontstaan de vaatafwijkingen die het syndroom ten gevolge hebben.
Wat de oorzaak is van dit niet-verdwijnen is onbekend.

Een oorzakelijke behandeling is niet mogelijk, en de behandeling richt zich dus ad hoc op de afzonderlijke klachten of symptomen. De wijnvlek kan worden gecamoufleerd met make-up of er kan worden getracht, b.v. met laserbehandelingen, de afwijkende bloedvaatjes te coaguleren. De epilepsie kan medicamenteus worden behandeld, het glaucoom medicamenteus of operatief.

De naam Sturge-Weber is ontleend aan de twee Engelse artsen die het syndroom het eerst beschreven, William Allen Sturge (1850-1919), een neuroloog die in 1879 een patiënt beschreef met een wijnvlek, een aan die zijde vergroot oog en epilepsie, en Frederick Parkes Weber (1863-1962) die in 1922 voor het eerst het röntgenbeeld beschreef. De aandoening werd sinds 1932 tot de facomatosen gerekend, maar deze term is inmiddels verouderd.

In de populaire BNN soapserie "Onderweg naar morgen" verschijnt op 20 november 2007 een jongen met het syndroom van Sturge-Weber. Een meisje leerde deze jongen kennen via Internet, en vindt hem zo aardig dat zij hem opspoort 'in real life'. Ze schrikt erg als ze hem in levenden lijve aanschouwt. De jongen zelf heeft zich altijd verzet tegen zo'n ontmoeting.

Syndroom van Klippel-Trenaunay



</doc>
<doc id="155932" url="https://nl.wikipedia.org/wiki?curid=155932" title="Centraal laboratorium voor de bloedtransfusiedienst">
Centraal laboratorium voor de bloedtransfusiedienst

Het Centraal Laboratorium van de Bloedtransfusiedienst (CLB) van het Nederlandse Rode Kruis is in 1998 gefuseerd met de Nederlandse Bloedbanken tot de stichting Sanquin. Deze stichting verzorgt sindsdien op non-profitbasis de gehele Nederlandse bloedvoorziening en bevordert de ontwikkeling van de transfusiegeneeskunde.

Het CLB werd opgericht in 1943 en kwam voort uit de Amsterdamse "conserveerinrichting Noord", een instantie die in 1939 was opgericht door de Centrale Medische Bloedtransfusie Commissie van het Rode Kruis in samenwerking met de geneeskundige dienst van de landmacht, met als doel bloed langdurig op de kunnen slaan en zorg te dragen voor de bloedtransfusieapparatuur Het stond onder leiding van Dr. Jan Spaander en was gehuisvest in het Binnengasthuis. De taken van het CLB waren het produceren van geneesmiddelen uit bloedplasma en het bepalen van de bloedgroep van het gedoneerde bloed. Bij dit laatste horen ook testen op zeldzame antigenen en antistoffen in het gedoneerde bloed die een ongewenste reactie kunnen opwekken bij de ontvanger van het bloed. 

In de loop van de jaren werd de kennis over bloed en bloedtransfusies steeds uitgebreider. Het CLB breidde zijn activiteiten dan ook steeds uit. Er werd bijvoorbeeld steeds meer wetenschappelijk onderzoek verricht, maar ook werden er steeds meer verschillende geneesmiddelen uit het plasma gehaald. Artsen met vragen over bloed of bloedtransfusie konden terecht bij het CLB en bepaalde specifieke onderzoeken op het bloed van patiënten werden vanuit het hele land bij het CLB aangevraagd. In 1950 volgde Prof. Dr. J. (Jochem) J. van Loghem de heer Spaander op als algemeen directeur en in 1959 verhuisde het CLB naar de Plesmanlaan waar nu het hoofdkantoor van Sanquin en Sanquin Plasma BV is gehuisvest.


</doc>
<doc id="155950" url="https://nl.wikipedia.org/wiki?curid=155950" title="Psychotherapeut">
Psychotherapeut

Een psychotherapeut is een behandelaar die mensen die geestelijk lijden of ernstige psychosociale problematiek hebben helpt. Psychotherapie probeert zo hun persoonlijke situatie te verbeteren. 

"In Nederland" staan erkende psychotherapeuten ingeschreven in het door de overheid beheerde BIG-register, onderdeel van het Agentschap Centraal Informatiepunt Beroepen Gezondheidszorg. 

"In Vlaanderen" is er ondanks verschillende wetsvoorstellen in die richting nog steeds geen enkele wettelijke erkenning voor het beroep van psychotherapeut.

In Nederland worden tot de opleiding tot psychotherapeut toegelaten degenen die artsexamen hebben gedaan, doctoraalexamen psychologie, pedagogische wetenschappen of gezondheidswetenschappen met als afstudeerrichting geestelijke gezondheidskunde. Deze opleiding duurt ongeveer vier jaar en omvat "minimaal" 400 uur theorie en 3600 uur praktijkervaring waarvan 150 uur supervisie; daarnaast zijn opleidelingen verplicht om zelf leertherapie te ondergaan als onderdeel van hun opleiding. Na de opleiding moet een psychotherapeut regelmatig aan cursussen en dergelijke meedoen om zijn registratie te blijven behouden.

Het beroep psychotherapeut onderscheidt zich van de andere beroepen in de psychologische hulpverlening: de gz psycholoog, en de cognitief gedragstherapeut VGCt. Een klinisch psycholoog is gz psycholoog-specialist die diagnostische werkzaamheden mag verrichten en ook bevoegd psychotherapeut is. 'psychotherapeut' is een beschermde titel. Daarnaast bestaan er nog enkele niet-academische vormen van psychologische hulpverlening, in de vorm van sociaal psychiatrisch verpleegkundigen (SPV), de maatschappelijk werker (MW) en de cognitief gedragstherapeutisch werker VGCt. 

Een psychiater is een medisch specialist die psychotherapie kan beoefenen, maar ook medicijnen mag voorschrijven. Dat mogen de psychotherapeuten die geen arts zijn niet.




</doc>
<doc id="155952" url="https://nl.wikipedia.org/wiki?curid=155952" title="Alfa-linoleenzuur">
Alfa-linoleenzuur

Alfa-linoleenzuur (Engels: "α-Linolenic acid", ALA) is een essentieel vetzuur voor mensen en zoogdieren, wat betekent dat het lichaam het niet zelf kan maken. Voor optimale groei en conditie is 0,5 procent van de energie-inname per dag nodig, wat voor een volwassene neerkomt op ongeveer 2 tot 3 gram per dag. Er is nog één ander essentieel vetzuur, linolzuur.

Linoleenzuur (CH(CHCH=CH)(CH)COOH) heeft 18 koolstofatomen en drie onverzadigde bindingen tussen koolstofatomen 3-4, 6-7 en 9-10, geteld vanaf het koolstofatoom op het einde (CH3-). Vandaar de benaming n-3-vetzuur of omega 3 (ω3)-vetzuur. Notatie is C18:3 n-3 (zie vetzuur). Er is ook nog het gamma-linoleenzuur dat uit linolzuur wordt gemaakt. Dat is een n-6-vetzuur.

Uit linoleenzuur worden de lange-keten-n-3-vetzuren met 20 en 22 koolstofatomen gemaakt (onder andere cervonzuur), die belangrijke bouwstenen zijn van membranen in onder andere de hersenen en retina. Linoleenzuurdeficiëntie is nadelig voor de hersenen, ogen en het gehoor. Linoleenzuurdeficiëntie komt echter nauwelijks voor, omdat de voeding voldoende linoleenzuur en langketen-n-3-vetzuren bevat. Wat het lichaam aan linoleenzuur niet nodig heeft wordt verbrand en niet opgeslagen in vetweefsel. Dit in tegenstelling tot linolzuur dat wel wordt opgeslagen in vetweefsel. Verder kan het lichaam de lange-ketenvetzuren die uit linoleenzuur worden gemaakt, gedeeltelijk vervangen door langeketenvetzuren die uit linolzuur worden gemaakt zonder dat dit tot functionele stoornissen leidt.

Door te weinig opname van alfa-linoleenzuur is het risico op hart- en vaatziekten groter. Dit komt doordat de ratio ω-6/ω-3 uit balans is. Deze ratio is ideaal tussen 1/1 en 4/1, bij het westerse dieet liggen de ratio vaak tussen 10/1 en 30/1. Daarom zijn de ω-3-supplementen zo populair. Er zijn verschillende opvattingen over de gezondheidsproblemen gekoppeld aan te weinig alfa-linoleenzuur en andere, deze zijn ook niet allemaal bewezen.

Linoleenzuur zit in sommige plantaardige oliën. De belangrijkste bronnen zijn met tussen haakjes het percentage α-linoleenzuur: lijnzaadolie (55%), Sacha-Inchi-olie (48%), Chiazaad (18%), walnoten (10%), rijstolie (1%) en verder in geringe mate in groene bladgroenten. Er is ook een type saffloer met zaden waarin 10% linoleenzuur voorkomt.

De lange-keten-n-3-vetzuren, die het lichaam uit linoleenzuur maakt, zitten in vlees, vis en visolie.


</doc>
<doc id="155969" url="https://nl.wikipedia.org/wiki?curid=155969" title="Gamma-linoleenzuur">
Gamma-linoleenzuur

Gamma-linoleenzuur ("cis,cis,cis"-octadeca-6,9,12-trieenzuur) of GLA is een onverzadigd omega 6-vetzuur met drie dubbele bindingen dat in het lichaam uit linolzuur wordt gevormd.

Gamma-linoleenzuur is onder meer in teunisbloemolie te vinden. De zaden bevatten 7 tot 14% gamma-linoleenzuur. In bernagiezaden zelfs 20 tot 27% (borageolie) en in zwarte bessenzaden 15 tot 20%. In zonnebloemolie, sesamolie, hennepzaadolie, saffloerolie, sojaolie, druivenpitolie en maïsolie zit deze olie ook zij het met een lager gehalte. Ook sommige schimmels bevatten deze olie.

Gamma-linoleenzuur wordt in het lichaam met behulp van de vitaminen B3, B6 en C omgezet in de prostaglandinen 1 en 3. Deze hebben een vaatverwijdende invloed, werken bloeddrukverlagend, remmen ontstekingsreacties en gaan trombosevorming tegen. Ook wordt de aanmaak van cholesterol geremd.

Met behulp van co-enzym A en het enzym delta-6-desaturase wordt linolzuur omgezet in gamma-linoleenzuur, waaruit weer dihomo-gammalinoleenzuur ontstaat. Via het enzym delta-5-desaturase wordt dihomo-gamma-linoleenzuur omgezet in arachidonzuur, dat vier dubbele bindingen bezit en de immuniteit onderdrukt. Het enzym delta-5-desaturase kan geremd worden met onder andere alfa-linoleenzuur uit lijnzaadolie.

Sommige mensen kunnen onvoldoende linolzuur omzetten en zijn aangewezen op onder andere teunisbloem- of borage-olie.



</doc>
<doc id="156103" url="https://nl.wikipedia.org/wiki?curid=156103" title="Vasectomie">
Vasectomie

Vasectomie is het onderbreken van de zaadleiders bij de man om ervoor te zorgen dat er geen zaadcellen in het sperma terechtkomen waardoor de man steriel is.

Wanneer in een heteroseksueel paar geen kinderwens (meer) bestaat, wordt steeds vaker gezocht naar een alternatief voor het levenslang slikken van hormoontabletten. Relatief veilige alternatieven zijn dan een sterilisatie bij de vrouw, sterilisatie bij de man, of een spiraaltje. Van de twee sterilisatie-operaties is die bij de man veel eenvoudiger en met minder risico dan die bij de vrouw.

In Nederland en de Verenigde Staten kiest 11% van de heteroseksuele paren die anticonceptie gebruiken voor een vasectomie. In veel ziekenhuizen is de operatie daardoor lopende-bandwerk. In percentage liggen alleen het Verenigd Koninkrijk en Nieuw-Zeeland nog hoger, met 18%. Ook in China wordt vasectomie veel toegepast. In Frankrijk was sterilisatie heel lang verboden en is het ook nu (2005) nog moeilijk om een uroloog met ervaring te vinden.

Een vasectomie is een kleine poliklinische operatie. Deze begint met het opzoeken van de zaadleider aan beide kanten in de balzak. Waar deze leider gevonden wordt, wordt met een kleine injectie een lokale verdoving toegediend. Aan beide kanten wordt de zaadleider door een klein sneetje naar buiten gebracht en wordt ca. 1 cm van de leider verwijderd. Daarna wordt aan beide kanten de zaadleider omgevouwen en dichtgemaakt. Een zelfoplossende hechting sluit de wond.

De hele operatie duurt niet meer dan 20 minuten. Na de operatie wordt de man aangeraden een paar dagen geen zwaar lichamelijk werk te doen om de hechtingen niet te belasten. Verder is normale beweging mogelijk, zolang het geen pijn doet. Fietsen kan bijvoorbeeld pijnlijk zijn. Hoeveel last een man na de ingreep er nog van heeft, verschilt echter van persoon tot persoon. Geslachtsgemeenschap en masturberen zijn gewoon weer mogelijk, hoewel het kort na de operatie nog wel pijnlijk kan zijn.

Er zijn andere procedures dan degene die hierboven wordt beschreven.

Een techniek is het maken van een enkele incisie in het midden van de balzak en door dat ene gat de twee zaadleiders te onderbreken.

Bij nog een andere techniek wordt geen incisie met een scalpel gemaakt, maar wordt de zaadleider met een speciaal tangetje door een heel klein gat in de huid naar buiten gehaald. Bij deze procedure is zelfs geen hechting nodig en aanhangers zeggen dat het herstel sneller is en er minder complicaties optreden dan bij de standaardprocedure.

Verder is er recent in de VS een nieuwe procedure toegelaten waarbij de zaadleiders niet worden doorgeknipt, maar worden afgeklemd met een heel klein klemmetje.

Na de operatie is de man niet meteen onvruchtbaar: er blijven nog zaadcellen in het systeem die nog geruime tijd na de vasectomie bij een zaadlozing naar buiten kunnen komen. Om de onvruchtbaarheid vast te stellen moet de man na 6 weken tot 3 maanden (afhankelijk van het ziekenhuis) en minimaal 20 zaadlozingen één of tweemaal een spermamonster inleveren (wederom afhankelijk van het ziekenhuis). Pas als in deze monsters geen levende spermacellen worden aangetroffen wordt de man steriel verklaard.

Het is mogelijk, maar zeer zeldzaam, dat de eindjes spontaan weer aan elkaar groeien en opnieuw vruchtbaarheid ontstaat. De kans op zwangerschap na een jaar vrijen met een (op de juiste manier gecontroleerde!) vasectomie wordt geschat op 0,02%, dat is lager dan elke andere vorm van anticonceptie.

Vasectomie is een bijzonder veilige operatie. Er treden slechts zelden complicaties op. Door de locatie van de operatie kunnen bijwerkingen echter wel tijdelijk erg onprettig zijn. De meest voorkomende complicatie is dat zaadcellen die uit de zaadleider lekken een knobbeltje vormen. Dit is meestal niet zo erg vervelend en lost zich vanzelf weer op.

Tijdens de operatie kan een bloedvat worden geraakt, waardoor een inwendige bloeding optreedt (een blauwe plek). Dit kan tot enige weken ongemak leiden. Soms is dan een heroperatie nodig. Veel minder vaak komt voor dat een infectie optreedt. Als een infectie optreedt kan deze worden behandeld met antibiotica en enkele weken rust. Een klein percentage van de mannen die een vasectomie hebben ondergaan hebben gedurende een langere periode last van een zeurend gevoel in het operatiegebied ("scrotalgie"). Dit kan verschillende oorzaken hebben, maar niet altijd is er een aanwijsbare reden voor.

Een klein aantal mannen houdt aan de operatie chronische pijn over. Dit kan mogelijk worden opgelost met een epididymovasectomie, maar biedt daar geen garantie voor.

Een vasectomie heeft niets te maken met castratie. Het enige doel dat de zaadleiders hebben is om de spermacellen in het zaadvocht van de prostaat te brengen. Met het doorsnijden van deze leiders wordt de hormoonhuishouding van de man niet aangetast en ook verandert er niets in het erectiemechanisme. Het meest gerapporteerde verschil in seksualiteit na vasectomie is dat het beter voelt, waarschijnlijk doordat de reserveringen die de man kan hebben bij het hebben van seksueel contact (zal er geen probleem zijn met de anticonceptie?) wegvallen.

De zaadcellen vormen slechts een heel klein deel van het sperma (enkele procenten). Zelfs bij nauwkeurige bestudering zal men zonder microscoop geen verschillen kunnen vaststellen.

Wanneer een gesteriliseerde man toch nog een kind wil verwekken, kan getracht worden om de ingreep ongedaan te maken door de beide uiteinden van de zaadleiders terug aan elkaar te verbinden (vaso-vasostomie). De hersteloperatie, waarbij in een ingreep de zaadleiders opnieuw aan elkaar worden gezet, is een veel moeilijker operatie dan de vasectomie. Zelfs als de hersteloperatie technisch gezien lukt (dwz er is een doorgankelijke zaadleider gecreëerd), hoeft de man echter niet meer vruchtbaar te zijn.

De zuiver technische ingreep lukt in ca 9 op 10 gevallen. Hoe langer geleden de vasectomie is uitgevoerd, hoe kleiner de kans op een succesvol herstel. In principe zouden de zaadcellen dus opnieuw moeten kunnen passeren, maar de vruchtbaarheid is daarmee niet altijd hersteld. In de praktijk blijken slechts 5 op 10 mannen nadien in staat een kind te verwekken.

Of de vruchtbaarheid zich zal herstellen, hangt af van verschillende factoren, zoals:

De operatie wordt verricht onder narcose of met behulp van spinale anesthesie/ruggeprik. Het onderlichaam is dan pijnloos. Na het openen van het scrotum is het mogelijk om de uiteinden van de zaadleider ter plaatse van de sterilisatie op te zoeken. Deze wordt vers doorgesneden en gecontroleerd op doorgankelijkheid. Na massage van de epididymis/bijbal zal er vers sperma uit de opening stromen. Een heraansluiting zal dan waarschijnlijk tot succes leiden. Soms komt er bij massage slechts een pasta-achtige substantie tevoorschijn. Die is gevormd omdat de zaadleider dicht zat en de zaadproductie gewoon doorgaat. De zaadcellen hopen zich dan op in de zaadleider. Indien de afsluiting langer bestaat is de ophoping meer uitgebreid. Het is mogelijk dat door deze ophoping ergens een kleine lekkage ontstaat na de sterilisatie. Er komt dan geen filevorming en het sperma blijft vloeibaar. De kansen op herstel zijn dan duidelijk beter.

De aansluiting van de beide uiteinden is het gemakkelijkst als de sterilisatie was uitgevoerd in het rechte, dikke deel van de zaadleider. Vaak heeft de vasectomie in het dunne en kronkelige deel vlak voor de bijbal heeft plaatsgevonden. Het op elkaar aansluiten van de uiteinden is dan een zeer precies werkje waarbij de kansen op succes wat minder zijn. Indien de zaadleider moet worden aangesloten op de bijbal (bijvoorbeeld als de zaadleider vol zit met de pasta-achtige substantie) spreekt men van een vaso-epidydimostomie. Het succes hiervan is opnieuw iets minder dan de aansluiting op het rechte stuk.

De vaso-vasostomie en de vaso-epididymostomie worden met microscopische operatie technieken uitgevoerd. Ondertussen is duidelijk geworden dat de kansen op succes mede-afhankelijk zijn van de ervaring van de chirurg. Er ontstaan in Europa gespecialiseerde klinieken waar meer dan 50 ingrepen per jaar worden uitgevoerd.

Het is gebruikelijk om ongeveer drie maanden na een dergelijke operatie een spermamonster te laten controleren. Het is echter mogelijk dat de vruchtbaarheid pas later weer herstelt.
Indien er zich in het sperma na de zaadlozing geen levensvatbare zaadcellen bevinden, kan men eventueel op zoek gaan naar nog niet volledig ontwikkelde zaadcellen in de teelbal of de bijbal, en via IVF-technieken toch een zwangerschap realiseren.

Naast een hersteloperatie bestaat ook de kans op "spontaan herstel" Volgens artsen ligt de kans hierop rond de 3%. Hierbij wordt echter geen rekening gehouden met de mannen die er nooit achter komen dat er herstel heeft plaatsgevonden omdat vasectomie vaak plaatsvindt op een leeftijd boven de 40 jaar. Hierbij wordt de vrouw ook minder vruchtbaar en is de kans op bevruchting minder groot. Daarbij zijn er mensen die zich nooit met een herstel bij een arts melden. Schattingen hierbij lopen uiteen van 20% tot 40%



</doc>
<doc id="156107" url="https://nl.wikipedia.org/wiki?curid=156107" title="Bengt Ingemar Samuelsson">
Bengt Ingemar Samuelsson

Bengt Ingemar Samuelsson (Halmstad, 21 mei 1934) is een Zweedse biochemicus, die in 1982 samen met Sune Karl Bergström en John Robert Vane de Nobelprijs voor de Fysiologie of Geneeskunde ontving voor werk aan prostaglandinen.

De Zweedse biochemicus Samuelsson werd geboren in Halmstad als zoon van Anders en Kristina Samuelsson. Hij studeerde aan de Universiteit van Lund en het Karolinska-instituut in Stockholm, waar hij naast geneeskunde ook biochemie studeerde. In 1960 behaalde hij er zijn dissertatie en kreeg vervolgens er een aanstelling als docent medische biochemie. Ook verbleef hij een jaar aan Harvard. In 1967 werd hij benoemd tot hoogleraar bij het Dierkundig College van de Universiteit van Stockholm voordat hij in 1973 hoogleraar werd aan het Karolinska-instituut. Van 1978 tot 1983 was daarnaast ook decaan aan de medische faculteit en aansluitend tot 1995 rector aan het Karolinska.

Aanvankelijk hield Samuelsson zich bezig met de stofwisseling van cholesterine voordat hij door Sune Karl Bergström, die zijn mentor zou worden, werd overgehaald om hem te helpen bij diens onderzoek naar prostaglandinen. Prostaglandinen zijn hormoonachtige stoffen die in groten getale en op veel plaatsen in het lichaam voorkomen en betrokken zijn in het reguleren van vele fysiologische processen. Samuelsson was de eerste die de moleculaire structuur van deze stoffen beschreef. Later deed hij ook onderzoek naar de stofwisseling van arachidonzuur en de daarmee verbonden stoffen als tromboxaan, leukotrieen (die hij in 1979 voor het eerst beschreef) en endoperoxide met toepassingen op het gebied van trombose, allergieën en ontstekingen.


</doc>
<doc id="156510" url="https://nl.wikipedia.org/wiki?curid=156510" title="L-vormen">
L-vormen

L-vormen (Engels: L-Forms) zijn bacteriën waarvan de celwand geheel of gedeeltelijk ontbreekt.
De naamgeving verwijst niet naar een specifieke soort. De L-vormen kunnen ontstaan uit een willekeurige bacteriesoort die gewoonlijk wél een celwand produceert. Onder invloed van externe omstandigheden (bijvoorbeeld een chemische stof, een enzym of een antibioticum) wordt tijdens de vermeerdering de opbouw van een celwand geblokkeerd.

L-vormen lijken sterk op de celwandloze "Mycoplasma's", maar deze laatsten hebben "van nature" geen celwand.

Door het ontbreken van een celwand hebben L-vormen niet meer de vorm van de oorspronkelijke soort, maar zijn bolvormig. Hoewel zij zich kunnen ontwikkelen uit zowel gram-positieve als uit gram-negatieve bacteriën, zijn de L-vormen zelf door het ontbreken van een celwand altijd gram-negatief.

De L-vormen kunnen zich onder bepaalde condities wel voortplanten, maar de nieuwe cellen verschillen onderling sterk in grootte. Dat L-vormen zich zonder celwand kunnen delen komt mogelijk door het vermogen om toch nog in enige mate peptidoglycaan te produceren
. Naast "onstabiele L-vormen", die de neiging hebben om bij verdere deling weer tot de oorspronkelijke bacterie-vorm terug te keren, zijn er ook "stabiele L-vormen" die verder alleen nog maar L-vormen voortbrengen. Stabiele L-vormen ontstaan gewoonlijk na het doorkweken van een groot aantal generaties.

Doordat L-vormen geen celwand bezitten zijn zij resistent tegen bètalactamantibiotica, zoals penicilline. Dit zijn antibiotica die inwerken op de celwand.

De L-vorm is vernoemd naar het "Lister-Institute for Preventive Medicine" in Londen, waar deze vormen werden ontdekt door de Duitse microbiologe Emmy Klieneberger-Nobel (1892-1985)

Een onderzoekster die jarenlang (meer dan 70 jaren) onderzoek heeft verricht naar de verschijning van deze bacterie-vormen is Lida H. Mattmann (USA). Zij schreef het boek "Cell Wall Deficient Forms: Stealth pathogens", waarvan in 2000 de derde editie is verschenen



</doc>
<doc id="156559" url="https://nl.wikipedia.org/wiki?curid=156559" title="Extrapiramidaal systeem">
Extrapiramidaal systeem

Letterlijk betekent extrapiramidaal systeem: alle hersendelen buiten de piramidebaan. De piramidebaan is de route waarlangs vanuit de motorische hersenschors opdracht wordt gegeven om spieren te activeren, zodat een geplande beweging daadwerkelijk wordt uitgevoerd.

Toen men ontdekte dat prikkeling van andere hersendelen dan de piramidebaan ook tot beweging kon leiden, noemde men die gebieden het extrapiramidale systeem. Die term is niet anatomisch gedefinieerd. In de praktijk bedoelt men met het extrapiramidale systeem de basale ganglia: diep in de hersenen gelegen kernen die een rol spelen bij de motoriek. In tegenstelling tot wat men vroeger dacht, werken piramidebaan en extrapiramidale systeem niet onafhankelijk van elkaar, maar er bestaat een zeer intensieve samenwerking tussen deze gebieden. Stoornissen in de functie van het extrapiramidale systeem, oftewel de basale ganglia, kunnen ziekten als de ziekte van Parkinson, de ziekte van Huntington, het syndroom van Gilles de la Tourette, dystonia musculorum deformans, of symptomen als rigiditeit, bradykinesie (traagheid), tremor, chorea, athetose, tics of dystonie veroorzaken.



</doc>
<doc id="156587" url="https://nl.wikipedia.org/wiki?curid=156587" title="Andrologie">
Andrologie

Andrologie is een geneeskundig specialisme dat zich bezighoudt met ziekten van mannen (in tegenstelling tot gynaecologie). De term 'andrologie' is afgeleid van het Griekse ανήρ ('anèr'), genitivus ανδρός ('andros') dat 'man' betekent.

Er is een zekere overlapping met het vakgebied van de urologie.


</doc>
<doc id="156594" url="https://nl.wikipedia.org/wiki?curid=156594" title="Gastro-enterologie">
Gastro-enterologie

Gastro-enterologie, ook wel gastrologie is de wetenschap die zich bezighoudt met ziekten van het maag-darmstelsel. De term is afgeleid van het Griekse 'gastèr' (γαστηρ) dat 'maag' betekent en 'enteron' (εντερον) dat 'darm' betekent.

Een gastro-enteroloog wordt ook wel een maag-darm-leverarts of mdl-arts genoemd. Een gastro-enteroloog behandelt uiteenlopende ziekten, zoals ontstekingen (onder andere ziekte van Crohn, hepatitis), tumoren en galstenen.

Gastro-enterologie is een superspecialisatie van interne geneeskunde. Men wordt dus gastro-enteroloog door eerst internist te worden.


</doc>
<doc id="156715" url="https://nl.wikipedia.org/wiki?curid=156715" title="Macrofaag">
Macrofaag

Macrofaag (Grieks "μακρος" ("makros") = groot, "φαγειν" ("phagein") = eten; letterlijk vertaald: veelvraat) is een grote mononucleaire cel die in staat is resten van dode of beschadigde lichaamseigen cellen, te veranderen in intercellulair materiaal, lichaamsvreemde cellen (bijvoorbeeld micro-organismen) en inerte deeltjes in zich op te nemen door middel van fagocytose en pinocytose (Grieks "πινω" ("pino") = drinken).

Het is een type fagocyt. De fagosomen (blaasjes met bacteriën in de macrofaag) die zo gevormd worden door internalisatie (het naar binnen de cel brengen) en de endosomen (blaasjes met virussen in de macrofaag) die vormen na internalisatie van virussen, worden samengevoegd met lysosomen die hydrolytische enzymen (lees: afbrekende enzymen) bevatten, die de bacteriën en virussen degraderen/afbreken tot moleculen.

Een macrofaag (of histiocyt) is ontstaan door specialisatie van cellen in het beenmerg, daartoe prolifereren en differentiëren de myeloïde progenitorcellen (die weer afkomstig zijn van de hematopoëtische stamcellen) in onder andere macrofagen. De macrofaag is een deel van de niet-specifieke immuniteit, dit wil zeggen de tweede barrière na de huid als bescherming tegen infectie. Macrofagen zijn ook antigeen-presenterende cellen (APC's), dit wil zeggen dat ze antigenen die ze internaliseren presenteren aan CD4 TH1-cellen (T-helpercellen), die hierna zelf weer prolifereren en differentiëren, waardoor de specifieke immuniteit, namelijk die van de B-cellen, CD8 T-cellen en TH1-2 CD4-helper-T-cellen. Andere antigeen-presenterende cellen zijn dendrietcellen en B-cellen. Door middel van amoeboïde bewegingen is een macrofaag in staat zich gericht naar een bepaalde plaats te bewegen. Door al deze eigenschappen spelen macrofagen een belangrijke rol in de immuunafweer van het lichaam.

Van alle soorten witte bloedcellen zijn lymfocyten het grootst (waaronder B-cellen, CD4 TH1- en TH2-helper-T-cellen, CD8 T-cellen en naturalkillercellen). De CD8 T-cellen zijn in staat bacteriën en dode of oude cellen te programmeren tot apoptose (celdoding), door eraan te binden. De functie van B-cellen is om na te zijn geactiveerd door de CD4 TH2-helper-T-cellen, te prolifereren en differentiëren in plasmacellen die antilichamen zoals IgE, IgG en IgA produceren. Het doel van de antilichamen is om aan de vijandelijke cellen te binden, waardoor deze herkend kunnen worden door niet-specifieke immuunsysteem cellen (zoals macrofagen en neutrofielen) en gefagocyteerd worden. De antilichamen binden ook aan losse (vrije) antigenen, waarna ze een complex/geheel vormen (het immuuncomplex). Deze immuuncomplexen worden verwijderd doordat er een molecuul genaamd complement (meestal C3b) aan het complex bindt en deze laat binden aan rode bloedcellen. De immuuncomplexen worden vervolgens naar de afbrekende organen zoals de milt en de lever gebracht, waar deze worden afgebroken in moleculen.

CD4 TH1-helper T-cellen worden normaal gesproken geactiveerd door de niet-specifieke immuunsysteem door deze te laten vormen uit onvolwassen (naïeve) CD4-helper-T-cellen. Vervolgens zorgen de CD4 TH1-helper-T-cellen ervoor dat uit de andere onvolwassen (naïeve) CD4-helper-T-cellen, er CD4 TH2-T-cellen worden geproduceerd. De TH2-cellen hebben vervolgens als functie om de onvolwassen B-cellen te laten prolifereren en differentiëren in plasmacellen die zelf een specifiek soort antistof kunnen produceren en afgeven.

Macrofagen doen aan celvraat of fagocytose. Door uitstulpingen van het celplasmamembraan in de vorm van schijnvoetjes of pseudopodia omsluiten de macrofagen ziekteverwekkers zoals bacteriën en virussen, die dan inwendig worden afgebroken in een voedselvacuole.

Wanneer een wondje ontstaat, zullen in dat gebied de bloedvaten groter in diameter worden (vasodilatatie) door de signaalstoffen (cytokinen), zoals histamine, die in het beschadigde weefsel vrijkomen. Op die manier stroomt er meer bloed en komen snel meer witte bloedcellen en immuunstoffen zoals antilichamen en complementfactoren beschikbaar die binnendringende kiemen onschadelijk maken.

Pus in een zweertje bijvoorbeeld is niets anders dan een "slagveld" van gesneuvelde bacteriën en witte bloedcellen, met name de in groten getale aanwezige fagocyt, de neutrofiel.

Er zijn verscheidene organismen en stoffen die door macrofagen niet effectief kunnen worden bestreden. Mycobacteriën (veroorzakers van onder andere tbc), omzeilen het vernietigingssysteem in de macrofaag en nestelen zich zelfs in de macrofaagcellen. Het kan zelfs zo ver gaan, dat sommige infecties zoals bij "mononucleosis infectiosa" (veroorzaakt door de EBV-virus) latent aanwezig kunnen zijn, dit wil zeggen dat de producten die de pathogenen in de menselijke cellen produceren niet in groten getale genoeg zijn om het immuunsysteem verder te activeren tegen deze pathogeen.

De macrofagen zijn niet effectief bij de bestrijding van Ebola, dat zich zelfs graag in de macrofagen voortplant. Immuunsysteemcellen zijn ook niet effectief tegen virussen als hiv (veroorzaker van aids) of FIP bij katten, waardoor hiv gemakkelijk meerdere somatische cellen kan infecteren door te binden aan een vrij veelgebruikte receptor (zoals CD4). Macrofagen zijn een reservoir voor hiv, aangezien de cellen niet meteen doodgaan na infectie (zoals T-cellen).



</doc>
<doc id="156882" url="https://nl.wikipedia.org/wiki?curid=156882" title="Retinitis pigmentosa">
Retinitis pigmentosa

Retinitis pigmentosa (RP) is verzamelnaam voor een groep erfelijke aandoeningen, die gemeenschappelijk hebben dat de staafjes, lichtgevoelige cellen in het netvlies van het oog, afsterven en dat in het netvlies schadelijk pigment wordt afgezet. 

De mens heeft twee soorten lichtgevoelige zintuigcellen in het netvlies (retina) van het oog:

Er zijn erfelijke ziekten bekend van zowel de staafjes (rod-dystrophy), de kegeltjes (cone-dystrophy) of achromatopsie en van beide (rod-cone dystrophy). De groep ziekten die met de naam "retinitis pigmentosa" of "tapeto-retinale degeneratie" (TRD) wordt aangeduid, is meestal een erfelijke vorm van staafjesdystrofie.

De staafjes sterven bij deze ziekten dus eerder, en in grotere mate, af dan de kegeltjes. Dit verklaart dat de patiënten in eerste instantie nachtblind worden, en pas (veel) later ook overdag problemen met hun gezichtsvermogen krijgen. RP of TRD is een zeldzame ziekte, die bij ongeveer 1 op de 4000 personen voorkomt. (Kegeltjesdystrofie, achromatopsie, is nog tien keer zeldzamer).

Een aantal kenmerken van RP:
De belangrijkste test voor het vaststellen van de diagnose RP, is een elektroretinogram (ERG). Kenmerkend zijn een verminderde amplitude van de b-golf, en ook van de a-golf. Als slechts een (klein) deel van de retina door de ziekte is aangetast, kan het ERG er normaal uitzien.

Bij een typische RP wordt het gezichtsvermogen gedurende tientallen jaren geleidelijk minder. In extreme gevallen verloopt het sneller, en is men binnen 20 jaar blind. De ziekte kan ook langzamer verlopen, waarbij het gezichtsvermogen niet ernstig wordt belemmerd.

Nachtblindheid is een belangrijk vroeg symptoom. Dit wordt in eerste instantie veroorzaakt door geleidelijke afbraak van eiwitten in de ooglens. Dit kan in de eerste levensjaren optreden, maar ook veel later. Milde nachtblindheid wordt vaak niet opgemerkt. Tieners bemerken soms hun nachtblindheid tijdens het uitgaan en nachtelijke feestelijkheden. Families die zijn aangedaan door bijvoorbeeld de autosomaal dominante vorm, zien vaak zelf al snel bij kleine kinderen of ze RP hebben of niet.

De nachtblindheid en kokervisus geven aanleiding tot problemen bij het ’s avonds autorijden, lopen in het donker of op een onverlichte trap. Bij het autorijden ziet men overstekende verkeersdeelnemers over het hoofd, een uitgestoken hand tijdens het handenschudden wordt gemist, regelmatig stoot men zich of trapt op wat er zoal op de grond kan liggen. Bleke kleuren, met name gele en blauwe tinten, worden moeilijker onderscheiden. Fotofobie (overgevoeligheid voor licht) kan voorkomen. Diffuus wit licht wordt als vervelend ervaren, bijvoorbeeld als er veel witte bewolking is. Een en ander kan aanleiding geven tot problemen met het lezen. De patiënt kan bij weinig licht niet goed zien, maar bij fel licht ook niet. Als de gele vlek is aangedaan door vochtophoping (macula-oedeem in het netvlies), vermindert het centrale gezichtsvermogen, waardoor lezen extra wordt bemoeilijkt. Cataract (vertroebeling van de lens van het oog) kan voorkomen en verslechtert het gezichtsvermogen nog meer.

Uiteindelijk wordt het voor de patiënt moeilijk om zelfstandig op pad te gaan, vanwege de toegenomen kokervisus. Lezen gaat moeizaam, soms alleen nog met een vergrootglas. De overgevoeligheid voor (fel) licht wordt erger. De ziekte verloopt nog steeds geleidelijk; patiënten kunnen nog jarenlang korte stukjes lezen. Als het centrale gezichtsvermogen afneemt, wordt lezen onmogelijk. Volgens de WHO criteria is iemand met gezichtsvelddefecten blind die een gezichtsscherpte heeft van minder dan 1/10.

Men kan RP ook indelen op basis van de leeftijd waarop de ziekte zich openbaart, het uiterlijk van de achterkant van het oog en de manier waarop de ziekte kan worden geërfd.

Onderstaande aandoeningen komen zelden voor.

RP is een groep erfelijke ziekten. Minstens 45 genen kunnen een geïsoleerde (niet in het kader van een andere aandoening voorkomende) RP veroorzaken. Alle vormen van Mendeliaanse overerving komen hierbij voor: autosomaal recessief; autosomaal dominant; geslachtsgebonden recessief en geslachtsgebonden dominant. 

In 1990 werd het eerste gen voor RP ontdekt, dat voor rodopsine. Waarschijnlijk zijn er nog veel meer genen die RP veroorzaken. De genetica van RP is bijzonder complex: vaak is er sprake van veranderingen in meerdere genen en dezelfde mutatie kan zelfs bij gezinsleden tot verschillende symptomen leiden.

De betrokken genen coderen voor eiwitten die van belang zijn voor de stofwisseling in de staafjes (en soms kegeltjes). Als de diagnose is gesteld, kan het zijn dat familieleden ook geïnformeerd worden over de erfelijke eigenschappen van RP, of dat hen wordt verzocht een genetisch onderzoek te laten doen. Dit hangt samen met de genetische variatie van RP.


Tot op heden is er geen behandeling die het voortschrijden van de erfelijke ziekte RP remt, of die het gezichtsvermogen herstelt. 
Ook van vitamine A en E is niet bewezen dat toediening van meer dan de gewone aanbevolen dosis effect heeft.

Sommige vormen van RP zijn deels licht-afhankelijk. Men kan patiënten daarom aanraden om een donkere zonnebril te dragen. Het dragen van een bril met geel-oranje glazen vermindert (ook binnen) de overgevoeligheid voor licht. Aan de zijkanten van de bril kan men opzetstukken plaatsen, die hinderlijk zijdelings inkomend licht blokkeren.

Oogheelkundige controle is zinvol om bijkomende problemen tijdig te signaleren en te verhelpen, zoals macula-oedeem, cataract en verhoogde oogdruk.




</doc>
<doc id="156988" url="https://nl.wikipedia.org/wiki?curid=156988" title="August Bier">
August Bier

August Karl Gustav Bier (Helsen, 24 november 1861 – Sauen, 12 maart 1949) was een Duitse chirurg.

Hij heeft zich verdienstelijk gemaakt op het gebied van de anesthesie zoals de voering van de lumbaalanesthesie (de verdoving van het ruggenmerg). 

August Bier was onder andere mede-uitgever van de "Münchener Medizinische Wochenschrift".

Hij ontving in 1937 samen met Ferdinand Sauerbruch de Nationale Duitse Prijs voor Kunst en Wetenschap, de "Duitse Nobelprijs" en de daaraan verbonden 100 000 Rijksmark.




</doc>
<doc id="157206" url="https://nl.wikipedia.org/wiki?curid=157206" title="Selectief mutisme">
Selectief mutisme

Selectief mutisme is een zeldzame psychische aandoening die bij kinderen optreedt. In het DSM-IV is de aandoening ingedeeld bij de ontwikkelingsstoornissen. Kinderen met deze aandoening zijn wel in staat te spreken en begrijpen de taal goed, maar spreken niet in bepaalde sociale situaties, terwijl dat wel wordt verwacht. Op andere gebieden functioneren de kinderen in principe normaal.

Het kan bijvoorbeeld voorkomen dat een kind in de peuterspeelzaal of op school lange perioden niet spreekt, terwijl het zich thuis verbaal wel normaal gedraagt. De zwijgzaamheid kan ook optreden als er vreemden in de buurt zijn.

Selectief mutisme wordt gezien als een zelfstandig verschijnsel en niet als een vorm van communicatiestoornis. De meeste kinderen met selectief mutisme communiceren non-verbaal namelijk wel (gelaatsuitdrukkingen, gebaren enzovoort). Bij diagnose moet worden uitgesloten dat de aandoening een symptoom is van een andere aandoening, zoals een pervasieve ontwikkelingsstoornis of schizofrenie.

Een kind met selectief mutisme vertoont meestal de volgende kenmerken:

Er zijn een aantal mogelijke oorzaken van selectief mutisme:

De sociale angst is de meest voorkomende oorzaak, selectief mutisme als gevolg van een trauma komt heel weinig voor. Kinderen die aan sociale angst lijden zijn daardoor erg afhankelijk van de moeder en zijn vaak bang om van haar gescheiden te worden. 


</doc>
<doc id="157525" url="https://nl.wikipedia.org/wiki?curid=157525" title="Hartfalen">
Hartfalen

Hartfalen of decompensatio cordis is een aandoening waarbij het hart niet meer in staat is om voldoende bloed uit te pompen om aan de behoeften van de weefsels te voldoen.
Onder normale omstandigheden bestaat er een evenwicht tussen de hoeveelheid bloed dat het hart uitpompt (hartminuutvolume) en de behoefte van de weefsels aan zuurstof en voedingsstoffen. Bij veranderende behoefte van de weefsels wordt het hartminuutvolume daaraan aangepast. De weefsels regelen daarnaast zelf hun optimale doorbloeding door hun bloedvaten dicht te knijpen of juist open te zetten.

Er wordt een onderscheid gemaakt in falen van de linker- (meest voorkomend) of van de rechterhartkamer (ventrikel), welke beide afzonderlijk voor kunnen komen. Door een langer bestaande linkerhartfalen kan na verloop van tijd ook rechterhartfalen optreden.

Als gevolg van de verminderde pompfunctie van de linkerhartkamer krijgen veel organen, aanvankelijk met name bij verhoogde vraag, niet genoeg zuurstof en voedingsstoffen meer. Dit leidt weer tot snelle vermoeidheid en tot kortademigheid bij geringe inspanning. Het lichaam tracht door regelmechanismen de vulling van het vaatbed te verhogen, dit zorgt er weer voor dat het lichaam vocht vasthoudt. Patiënten die lijden aan hartfalen hebben dan ook vaak last van meer vocht in het longvaatbed (vaak anatomisch onjuist als 'vocht achter de longen' aangeduid), in ernstige gevallen uitmondend in longoedeem waardoor de kortademigheid sterk verergert, vooral bij platliggen. De symptomen lijken vaak op die van astma (kortademigheid, vermoeidheid; acute decompensatie heet daarom ook asthma cardiale). 
Bij verminderde pompfunctie van de rechterhartkamer blijft er vocht achter in de laagste gedeelten van het lichaam waardoor er dikke benen en enkels ("perifeer oedeem") ontstaan, of vocht in de bilregio bij een bedlegerige patiënt. Tevens kan er een verhoogde centraal-veneuze druk en leverstuwing te zien zijn.
Als gevolg van de symptomen van hartfalen treden er in het lichaam compensatiemechanismen in werking. Deze kunnen op korte termijn een gunstige invloed hebben op de bovenstaande symptomen, maar op de lange termijn verergeren deze compensatiemechanismen juist het hartfalen. De patiënt komt dan in een vicieuze cirkel terecht.

Er is onderscheid tussen acute en chronische hartspierzwakte. Bij acuut hartfalen functioneert het hart plotseling minder goed. Bij chronisch hartfalen is sprake van een geleidelijk ontstaan functioneringstekort.

Hartfalen heeft veel verschillende oorzaken.
Overigens is in een deel van de gevallen de oorzaak van het hartfalen onbekend.

Hartfalen is niet één ziekte, maar een complex van symptomen voortvloeiend uit een hartziekte leidend tot verminderde hartfunctie. Bij een combinatie van symptomen kan de arts met behulp van verschillende technieken de ernst en oorzaak vaststellen.

Hartfalen kan op grond van de klachten onderverdeeld worden volgens de NYHA-classificatie, dit staat voor New York Heart Association. De NYHA-classificatie bestaat uit vier klassen.

De behandeling van hartfalen is in eerste instantie gericht op het achterhalen en behandelen van de onderliggende oorzaak. Oorzaken kunnen bijvoorbeeld ernstig coronairlijden zijn, een kleplekkage of een klepvernauwing.

Als sprake is van een verminderde spierkracht van het hart, bestaat de medicamenteuze behandeling uit de volgende medicijnen:

Daarnaast dienen de volgende medicijnen overwogen te worden:
Indien ondanks optimale medicatie nog steeds sprake is van hartfalen in klasse III of IV van de NYHA classificatie, kan een biventriculaire pacemaker worden overwogen.

Hartfalen brengt veel veranderingen mee in het dagelijks leven, waaronder inspannende activiteiten en de voedings- en vochthuishouding. Aangezien een hartfalenpatiënt het vocht in het lichaam slecht kan 'verwerken', krijgt de patiënt meestal een vochtbeperking opgelegd. Dit betekent dat de patiënt niet meer dan een bepaald aantal liter vocht per dag mag binnenkrijgen. Ook zal een natriumbeperktdieet aangeraden worden, omdat natrium (zout) vocht vasthoudt.

Omdat het hart slechter functioneert, kan het minder goed bloed door het lichaam rondpompen. Hierdoor heeft de patiënt minder energie, waardoor bijvoorbeeld een verdieping traplopen al vermoeiend kan zijn. Hulpmiddelen zoals een rolstoel of scootmobiel zullen dan ook snel aangeraden worden. Dit kan voor een hartfalenpatiënt veel impact hebben, vooral als vóór het hartfalen de zorgvrager bijvoorbeeld aan hardlopen deed.

Personen met hartfalen zullen er op kermissen, in attractieparken, zwembaden en in bepaalde musea rekening mee moeten houden dat ze tot enkele attracties, waarbij in bepaalde mate g-krachten aanwezig zijn, geen toegang krijgen. In bijvoorbeeld een achtbaan krijgt het lichaam veel g-krachten te verwerken. Hierdoor wordt het bloed verschillende kanten in het lichaam 'opgeduwd'. Een hart met hartfalen kan zich hieraan niet aanpassen, omdat het niet krachtig genoeg kan pompen. In het ergste geval kan dit een hartstilstand veroorzaken. Het symbool op de afbeelding rechts is dan ook erg belangrijk voor hartfalenpatiënten.

Hartfalen is een chronische aandoening, en de vooruitzichten zijn op langere termijn meestal vrij slecht. Als de oorzaak niet kan worden behandeld (bijvoorbeeld door vervanging van een hartklep) is de levensverwachting statistisch gezien maar enkele jaren - slechter dan bij de meeste vormen van kanker. De behandeling met geneesmiddelen leidt tot een vermindering van klachten en een vertraging van de progressie van de ziekte, maar kan de patiënt nooit meer helemaal genezen. Wanneer bij iemand hartfalen is geconstateerd wordt er naast medicamenteuze therapie aangeraden om zo gezond mogelijk te leven door bijvoorbeeld te stoppen met roken. De dood treedt soms in door geleidelijke verslechtering van het hartfalen tot op het punt dat deze onbehandelbaar wordt, soms ook plotseling door een fatale hartritmestoornis.




</doc>
<doc id="157574" url="https://nl.wikipedia.org/wiki?curid=157574" title="Chloorhexidine">
Chloorhexidine

Chloorhexidine is een bactericide stof met twee chloorbenzeengroepen en twee biguanidinegroepen. Het is voor de meeste toepassingen zonder recept te krijgen.

De stof heeft bacteriedodende eigenschappen en wordt om die reden in een concentratie van 0,05 - 4% toegepast. Bijvoorbeeld in spoelmiddelen om cariës en om wondinfecties tegen te gaan. Verder wordt chloorhexidine gebruikt bij het tegengaan van infecties van oppervlakkige wonden. Het is een niet-vlekkend alternatief voor joodtinctuur en wordt daarom ook wel "witte jodium" genoemd. Chloorhexidine hecht zich aan de huid en blijft daar tot 6 uur chemisch actief. De werking is gebaseerd op de vernietiging van het celmembraan van bacteriën. Een bekende toepassing is de 4% desinfecterende oplossing van de handen voor chirurgische ingrepen.

Toepassing als mondspoelmiddel heeft als nadelen dat het tong en tanden kan doen verkleuren en de smaak verandert. Als het gebruik wordt gestopt verdwijnt de verkleuring. Rapportages spreken ook van het optreden van smaakveranderingen en uitdroging van – en zweervorming aan – het mondslijmvlies. Ook kunnen de parotisklieren zwellen. Toepassing op wonden is beperkt mogelijk, omdat op den duur vanwege de giftigheid van het middel de genezing wordt belemmerd.

Tandpasta kan beter niet in combinatie met chloorhexidine gebruikt worden, in verband met chemische interactie.

Ook is het een middel dat gebruikt wordt bij blaasspoeling. 

Overdosering van chloorhexidine komt slechts zelden voor: het wordt bij inwendig gebruik nauwelijks geabsorbeerd. Mocht het toch voorkomen, dan kunnen in dat geval ruime hoeveelheden melk, eiwitten of gelatine worden ingenomen, en zo nodig kan er een maagspoeling worden uitgevoerd.

Chloorhexidine wordt nauwelijks toegepast in de basische vorm, waarvan de gegevens te vinden zijn in het sjabloon rechts. Slechts een tweetal zouten van chloorhexidine worden als antisepticum toegepast. 



</doc>
<doc id="158084" url="https://nl.wikipedia.org/wiki?curid=158084" title="Valeri Poljakov">
Valeri Poljakov

Valeri Vladimirovitsj Poljakov (Russisch: Валерий Владимирович Поляков) (Toela, 27 april 1942) is een Russisch kosmonaut. Sinds 1995 is hij de recordhouder voor de langste vlucht in de ruimte in de geschiedenis van de mensheid, namelijk 437 dagen en 18 uur. Hij vestigde dit record aan boord van het ruimtestation "Mir". Dit was ook de grootste periode van zijn totale ervaring als kosmonaut, die ruim 22 maanden bedraagt.

Toen hij geboren werd, was zijn naam Valeri Ivanovitsj Korsjoenov; na adoptie door zijn stiefvader (Vladimir Poljakov) in 1957 veranderde hij van naam. Hij was in Toela leerling op middelbare school nummer 4 en behaalde zijn diploma in 1959. Daarop ging hij studeren aan het I.M. Setsjenov Eerste Medisch Instituut te Moskou. Hij behaalde daar een doctorale graad. Hij specialiseerde zich daarna in ruimtevaartkundige geneeskunde bij het Instituut van Medische en Biologische Problemen van het ministerie van volksgezondheid (ook te Moskou). Bij datzelfde ministerie is hij tegenwoordig loco-directeur.

Hij werd als kosmonaut geselecteerd op 22 maart 1972, uit Medische Groep 3. Tijdens zijn carrière was hij Arts Kosmonaut aan boord van de vluchten Sojoez TM-6, Sojoez TM-7, Sojoez TM-18, Sojoez TM-20 en ten slotte aan boord van de "Mir". Aan boord van diezelfde "Mir" vestigde hij het duurrecord voor verblijf in de ruimte: 437 dagen, 17 uur, 58 minuten en 4 seconden. Hij bleef in dienst als kosmonaut tot 1 juni 1995.

Poljakovs vluchten:


Poljakov is getrouwd en heeft een kind.


</doc>
<doc id="158531" url="https://nl.wikipedia.org/wiki?curid=158531" title="Euthanasiezaak-Terri Schiavo">
Euthanasiezaak-Terri Schiavo

Terri Schiavo (Philadelphia (Pennsylvania), 3 december 1963 – Pinellas Park (Florida), 31 maart 2005) was een Amerikaanse comapatiënte die in maart 2005 het wereldnieuws haalde door de controverse rond het staken van haar kunstmatige voeding (= versterving, niet te verwarren met euthanasie).

Op 18 maart 2005 werd Schiavo's voedingssonde verwijderd, op verzoek van haar echtgenoot Michael Schiavo. Terri had volgens hem tijdens haar leven al gezegd nooit als "plant" in leven gehouden te willen worden. Nadat een rechter toestemming had gegeven, werd de voedingssonde verwijderd. Ze lag sinds 25 februari 1990 in een coma vigil na een hartaanval, volgens haar dokters veroorzaakt door de eetstoornis boulimie. Ze was echter niet hersendood, hoewel er geen enkel uitzicht op herstel bestond. Door het staken van de kunstmatige voeding (inclusief water) zou ze binnen 1 à 2 weken sterven.

Schiavo's ouders, Mary en Bob Schindler, vochten deze beslissing van de rechter aan, gesteund door verschillende Republikeinse politici. President Bush kwam hiervoor zelfs speciaal overvliegen vanuit zijn ranch in Texas. Het Amerikaans Congres nam in allerijl een noodwet aan, waardoor een federale rechter de zaak opnieuw moest beoordelen. Deze achtte, op 22 maart, het verwijderen van de voedingssonde legitiem. Een dag later, op 23 maart, bevestigde een federaal hof van beroep deze uitspraak.

De ouders van Schiavo probeerden toen het federale Hooggerechtshof de zaak te laten behandelen, maar op 24 maart werd de zaak niet-ontvankelijk verklaard. Het Hooggerechtshof van Florida wees op 27 maart een petitie af om de voeding weer te herstarten. 

Vervolgens werd door hen nogmaals beroep aangetekend tegen deze beslissing, omdat hun advocaat meende een nieuwe reden daarvoor gevonden te hebben die eventueel zou kunnen leiden tot het weer starten van het toedienen van sondevoeding, waarop de rechters op 29 maart oordeelden dat ze eventueel deze zaak opnieuw zouden willen bekijken, maar met een stemresultaat van tien rechters tegen twee werd dit voorstel op 30 maart ten slotte toch verworpen, waardoor haar ouders geen enkel wettelijk middel meer hadden om haar langzame, maar zekere dood tegen te houden. 

Nog een dag later, op 31 maart, overleed ze uiteindelijk dan ook, 13 dagen na het verwijderen van haar voedingsbuisje, aan uitdroging, waardoor haar organen beetje bij beetje niet meer naar behoren konden functioneren.

De laatste drie weken van Schiavo's leven waren een mediaspektakel met wereldwijde aandacht. De reden hierachter was niet zozeer het lijden van Schiavo of haar naasten, alswel de politieke en juridische strijd die in de Verenigde Staten werd gevoerd rondom de zaak. 

De verbrede aandacht voor de zaak was voornamelijk een gevolg van het uitzonderlijke ingrijpen van overheden op verschillende niveaus in een zaak die bij de rechterlijke macht voorlag. Er werd van verschillende kanten kritiek geuit op het – door de critici zo betitelde – overschrijden van de scheiding der machten. Ook de mate waarin de regering-Bush en het door Republikeinen gedomineerde Congres ingrepen ten faveure van de christelijk-conservatieve stroming in de Verenigde Staten kreeg kritiek te verduren; dit laatste echter meer van de conservatieve Republikeinen dan van de Democraten. En binnen de Democratische Partij leidde dat ook weer tot kritiek, omdat de Democratische leden van het Congres zich te makkelijk geschikt zouden hebben en de Republikeinen met de zaak zouden hebben laten weglopen.

Op 1 april werd er nog een autopsie op haar lichaam uitgevoerd. Haar man wilde zo aantonen hoe ernstig de hersenbeschadiging was die Terri in 1990 had opgelopen. Haar ouders hadden verzocht dat een onafhankelijk expert bij die autopsie aanwezig zou zijn, maar de rechter gaf hiervoor geen toestemming. De uitslag van de autopsie werd uiteindelijk op 15 juni bekendgemaakt: Schiavo had zware hersenbeschadigingen, was blind en leidde een vegetatief bestaan. Uitzicht op mogelijk nog spontaan herstel, waar haar ouders op hoopten, was er volgens de onderzoekers volstrekt niet. Het onderzoek heeft echter geen duidelijkheid verschaft over de oorzaak van de coma waarin ze vijftien jaar voor haar dood terechtkwam, aldus hoofdonderzoeker Jon Thogmartin.

Onmiddellijk na de dood van Schiavo was er opnieuw een conflict tussen haar ouders en haar echtgenoot. Haar ouders wilden het stoffelijk overschot van Schiavo begraven, maar haar echtgenoot drong aan op een crematie. Uiteindelijk werd ze gecremeerd.

Toenmalig gouverneur Jeb Bush van Florida gaf opdracht voor een justitieel onderzoek naar de man van de overleden comapatiënte Terri Schiavo. Volgens de broer van de Amerikaanse ex-president waren er vragen over het gedrag van Michael Schiavo ten tijde van de hartstilstand van zijn vrouw in 1990, waardoor ze in coma raakte. Dat meldden Amerikaanse media op 17 juni eerstvolgend. Bush zei toen dat in het twee dagen eerder verschenen autopsierapport een gat zit tussen het tijdstip waarop Michael zijn bewusteloze vrouw vond en het moment dat hij de alarmdienst 911 belde. "Er zijn 40 tot 70 minuten verstreken voordat er is gebeld, en daarvoor is geen verklaring gegeven", aldus Bush.


</doc>
<doc id="158597" url="https://nl.wikipedia.org/wiki?curid=158597" title="Canadese fijnstraal">
Canadese fijnstraal

De Canadese fijnstraal ("Conyza canadensis"; synoniem: "Erigeron canadensis") is een tot 1 m hoge, maar op voedselrijke grond tot 1,5 m hoge, eenjarige plant uit de composietenfamilie ("Asteraceae"). De soortaanduiding "canadensis" verwijst naar het gebied van herkomst.

Deze op open, zandige, ruige standplaatsen algemeen voorkomende plant heeft vele kleine 3-5 mm brede en 6 mm lange hoofdjes. Deze hoofdjes bestaan uit korte witte (een enkele maal rode) lintbloemen en gele buisbloemen.

Elk bloemhoofdje brengt duizenden zaadjes voort, de plant kan zich dan ook gemakkelijk voortplanten. De 1-1,5 mm lange zaadjes met vruchtpluis zijn zeer licht en worden door de wind ver verspreid. De bloei loopt van juni tot de herfst.

De rechtopstaande, dun behaarde stengel is niet of alleen aan de voet vertakt. De langgerekte, lancetvormige, grijsgroene bladeren zijn smal.

De plant is afkomstig uit Noord-Amerika. Reeds in 1665 werd de soort in Europa ingevoerd. De plant is sindsdien, door haar grote verspreidingskracht, over heel Europa uitgezaaid.

De plant groeit gemakkelijk op zand- en andere weinig vruchtbare grond. Door het grote aantal geproduceerde zaadjes is het een plant die gemakkelijk wortel schiet op ruderaal (verstoord) terrein.

Sinds kort kunnen in de steden en dorpen van Nederland en België enkele andere soorten uit het geslacht "Conyza" worden gevonden, namelijk hoge fijnstraal ("Conyza sumatrensis") en gevlamde fijnstraal ("Conyza bonariensis"). In enkele Europese steden is bovendien ruige fijnstraal ("Conyza bilbaoana") ingeburgerd.

De plant wordt in veel tuinen eerder bestreden dan gekweekt. Bestrijden kan het best met de schoffel gebeuren: de plant is ongevoelig voor een aantal onkruidbestrijdingsmiddelen.

In Noord-Amerika werd de plant door de Navajo-indianen gebruikt tegen puisten en tegen slangengif. De Chippewa gebruikten het tegen menstruatiepijn. In de fytotherapie wordt een extract gebruikt tegen aambeien.

In de huisapotheek kan men een aftreksel maken van twee theelepels van delen van de bloeiende plant per kop water tegen menstruatiepijn, baarmoederbloeding en diarree.




</doc>
<doc id="159743" url="https://nl.wikipedia.org/wiki?curid=159743" title="MDA (drug)">
MDA (drug)

MDA (3,4-methyleendioxyamfetamine) is een chemische stof met een hallucinogene werking die sterk lijkt op het verwante MDMA (3,4-methyleendioxymethylamfetamine); de werkzame stof in ecstasy. Het werd in 1910 voor het eerst gesynthetiseerd door G. Mannish en W. Jacobson.

In 1939 werd MDA voor het eerst gebruikt bij dierproeven en enkele jaren later werd het in de psychiatrie gebruikt bij mensen als mogelijke therapie voor de ziekte van Parkinson. In het Amerikaanse leger werden er proeven met MDA gedaan onder de codenaam EA-1298. In januari 1953 overleed een proefpersoon nadat er 500 mg was geïnjecteerd. Onder de naam "Amphedoxamine" werd MDA in 1960 op de markt gebracht.

Rond 1963 dook MDA in de drugscene op omdat het goedkoop en makkelijk verkrijgbaar was. Na inname van een dosis die normaal gesproken tussen de 80 tot 160 mg MDA bevat, treedt er een euforische roes op die meestal zo'n 4 tot 6 uur duurt en vergelijkbaar is met die van ecstacy (MDMA) maar door gebruikers vaak heftiger wordt ervaren. De precieze giftigheid van MDA is niet bekend, maar bij muizen heeft het een LD50 van 92 mg/kg bij intraveneuze toediening.

In Nederland staat MDA op lijst I van de Opiumwet.



</doc>
<doc id="160224" url="https://nl.wikipedia.org/wiki?curid=160224" title="Distaal (anatomie)">
Distaal (anatomie)

Distaal is een term uit de anatomie. Het lichaamsonderdeel ligt verder van het centrum van het lichaam af dan een ander lichaamsonderdeel.

Het tegenovergestelde van distaal is "proximaal".



</doc>
<doc id="160611" url="https://nl.wikipedia.org/wiki?curid=160611" title="Angelica (plant)">
Angelica (plant)

Engelwortel ("Angelica") is een geslacht van kruidachtige, overblijvende planten uit de schermbloemenfamilie ("Umbelliferae" of "Apiaceae"). De planten komen voor in de gematigde en subpolaire gebieden van het noordelijk halfrond. De soorten worden doorgaans 1-2 m hoog. De bladeren zijn dubbelgeveerd en de bloemen wit of witgroen.

In België en Nederland komen twee soorten in het wild voor:

De twee soorten zijn gemakkelijk te onderscheiden door de grote groengele schermen van de grote engelwortel en de sterke muskusachtige geur die de bladeren bij kneuzing afgeven.

Enkele andere soorten zijn



</doc>
<doc id="160744" url="https://nl.wikipedia.org/wiki?curid=160744" title="Calcitonine">
Calcitonine

Calcitonine is een hormoon met een lineaire polypeptidestructuur met 32 aminozuren en een molmassa van circa 3700 D, ontdekt in 1962 door D.H. Copp en B. Cheney.

Dit hormoon komt voor bij vissen, reptielen, vogels en zoogdieren. Aanvankelijk werd verondersteld dat het door de bijschildklier werd geproduceerd, maar later bleek de schildklier de bron te zijn. Bij zoogdieren wordt het geproduceerd in de parafolliculaire cellen (ook bekend als de C-cellen) in de follikelwand van de schildklier; bij de andere gewervelde dieren in het corpus ultimobranchiale "(Glandula ultimobranchialis)", een klein endocrien orgaan in de nek..

Calcitonine remt de afbraak van botweefsel. De productie en uitstorting van calcitonine wordt bevorderd door hoge calciumconcentraties in het bloed, die onder meer het gevolg kunnen zijn van botnecrose door osteoporose. Door zijn afscheiding reduceert het de calciumionen (Ca) in het bloed als tegenhanger van de effecten van het parathormoon (PTH) en verlaagt aldus de calciumspiegel van het bloed. Calcitonine wordt eveneens gestimuleerd door gastrine, een hormoon dat de maagzuurproductie bevordert, en door pentagastrine, een synthetische polypeptide. Ook remt calcitonine de lactatie. 

Calcitonine werkt op volgende specifieke wijze in op de bloedspiegel :

Dit zijn vooral effecten die gezien worden bij dierexperimenten. In de mens lijkt calcitonine echter een kleine rol te spelen in de calciumhomeostase.

Calcitonine kan bepaald worden in een klinisch chemisch laboratorium. Het wordt vooral bepaald bij een verdenking op schildklierkanker. Calcitonine kan namelijk verhoogd zijn bij een medullair schildkliercarcinoom. Calcitonine wordt ook gebruikt als tumormarker om kanker bij mensen met een medullair schildkliercarcinoom op te sporen. Tevens wordt het aangevraagd in verband met vroegtijdige opsporing van MTC bij patiënten met familiaire belasting (MEN type 2A en 2B).
Er wordt vaker een stimuleringstest verricht:
Sommige andere vormen van kanker, buiten de schildklier, kunnen ook calcitonine produceren (ectopisch productie). Voorbeelden hiervan zijn longkanker, carcinoïd, melanoom, feochromocytoom, pancreas-, borst- en prostaatkanker.

Op 23 augustus 2012 publiceerde het Nederlandse College ter Beoordeling van Geneesmiddelen een waarschuwing. Langdurig gebruik liet een dosisafhankelijk risico zien op het ontstaan van kanker.



</doc>
<doc id="160812" url="https://nl.wikipedia.org/wiki?curid=160812" title="Occlusie (tandheelkunde)">
Occlusie (tandheelkunde)

Onder occlusie wordt in de tandheelkunde elk contact tussen een of meer elementen van de bovenkaak met een of meer elementen van de onderkaak verstaan.

De enige reproduceerbare occlusie is die waarbij het onderkaakkopje ("condylus, caput mandibulae") van de onderkaak ("mandibula") zo ver mogelijk achterwaarts in het kaakgewricht gelegen is. Dit wordt de RCP ("retrusive contact position") genoemd. 

De occlusie waarbij de tanden van boven- en onderkaak maximaal met elkaar in contact komen, wordt ICP ("intercuspal contact position") genoemd. Het overgrote deel van de kaakbewegingen, zoals slikken, spreken en geeuwen, wordt vanuit deze positie geïnitieerd.

Bij "condylar displacement" is de occlusie verstoord en niet-reproduceerbaar.



</doc>
<doc id="160825" url="https://nl.wikipedia.org/wiki?curid=160825" title="Prothese (tandheelkunde)">
Prothese (tandheelkunde)

Een volledige prothese of kunstgebit vervangt de natuurlijke tanden en kiezen wanneer deze verloren zijn gegaan door cariës of parodontitis. De tandheelkunde maakt onderscheid tussen volledige prothesen en partiële prothesen zoals plaatprothesen en frameprothesen. Geschat wordt dat in Nederland ongeveer drie miljoen mensen een kunstgebit hebben.

Een kunstgebit of afgekort VP (Volledige prothese), ligt in principe los op het mondweefsel. Door het speeksel kleeft de kunststof aan de weefsels, de mondspieren kunnen behulpzaam zijn bij de retentie of houvast. Het harde, starre plaatje moet in een mond functioneren, waarvan in zekere zin alles beweeglijk is. Vaak levert dat problemen op; een kwart van de patiënten is niet tevreden over deze oplossing. Het is vaak het ondergebit dat klachten geeft. Het draagvlak van de tandenloze of edentate onderkaak is veel kleiner.

Door de opkomst van de implantologie is het makkelijker geworden retentie te creëren. De VP wordt dan op drukknoppen of een staafje geklikt. Deze voorziening is vrij kostbaar, maar wordt onder voorwaarden vergoed door de meeste verzekeraars. In een aantal gevallen is het ook mogelijk de eigen hoektanden of valse kiezen te gebruiken, als deze nog niet verloren zijn gegaan.

Een prothese wordt niet uit de kast getrokken of kant-en-klaar aangeleverd. De tandarts of tandprotheticus moet met zijn patiënt eerst een aantal stappen doorlopen, waardoor de tandtechnicus de prothese kan modelleren in was en uiteindelijk kan afpersen in kunststof.

Voor het maken van een uitneembare tandprothese maakt de tandarts of tandprotheticus eerst een eerste afdruk (anatomische afdruk) met standaardlepels/confectielepels en stug alginaat. Normaal gesproken worden alleen de tanden en kiezen afgedrukt, maar nu ook de overgang van kaak naar wang. Van deze afdruk wordt in het tandtechnisch laboratorium een gipsmodel gemaakt en daarop wordt een individuele lepel vervaardigd. Met deze individuele lepel, die op maat is gemaakt voor de mond van de patiënt, wordt een tweede afdruk genomen.

De individuele lepel wordt eerst voorzien van een zogenaamde randopbouw. Dit is een laagje harde wax die de overgangen beter markeert en de spieraanhechtingen aangeeft. Onder lichte druk en overmaat wordt dan een precies afdrukmateriaal gebruikt voor de definitieve afdruk. Dit is vaak een elastomeer of silicoon. De spieren worden tijdens het uitharden gemanipuleerd, muscle trimming, om de meest gebruikte bewegingen te imiteren. 

Hiervan wordt het tweede model vervaardigd. Dit is ook het model waarop nu gewerkt zal worden, en waarop de uiteindelijke prothese gemaakt zal worden.

Nu wordt door de tandtechnicus/tandprotheticus een beetplaat gemaakt. Hiermee bepaalt de tandarts of tandprotheticus de stand van de onderkaak ten opzichte van de bovenkaak. Dit wordt de beetbepaling genoemd.

Met de beetplaten wordt eerst de stand van de bovenkaak bepaald. Op de beetplaten zijn waswallen aangebracht. De tandarts of tandprotheticus controleert of de waswal van de bovenprothese hoog genoeg is (op deze hoogte worden de nieuwe tanden opgesteld) en of de hoek ten opzichte van de lijn tussen de pupillen van het oog en de lijn tussen de gehooruitgang en de uittredeplaats van een zenuw onder het oog correct zijn. De middellijn wordt op het was aangegeven.

De waswal van de onderkaak wordt hierop aangepast. De hoogte moet correct zijn, want anders is de 'beet', de totale afstand tussen onderkaak en bovenkaak bij dichtbijten, te hoog of te laag.

Als de wallen kloppen, dan dient als laatste de opstelling ten opzichte van elkaar te worden vastgelegd. Na deze afspraak worden de gipsmodellen aan de hand van de beetplaten in een kunstkaak of articulator geplaatst. De tandtechnicus/tandprotheticus kan dan de prothese in was opstellen.

Bij deze gelegenheid ziet de patiënt voor het eerst zijn nieuwe tanden. Als alles in orde is, wordt de prothese afgemaakt en daarna bij de patiënt geplaatst. De tandtechnicus maakt een gipsen mal om de prothese van was en de was wordt er uit gebrand. De ruimte die zo ontstaat wordt opgevuld met kunststof.

Na het uitharden wordt de prothese glad afgewerkt, zodat deze kan worden geplaatst in de mond van de patiënt.

De patiënt heeft tijd en doorzettingsvermogen nodig om met de protese te leren eten, spreken en handelen. De duur van deze gewenningsperiode verschilt van patiënt tot patiënt maar kan tot drie maanden duren.

Een prothese moet goed onderhouden worden en regelmatig worden gepoetst. Veel tandartsen/tandprothetici raden aan de uitneembare tandprothese 's nachts uit te laten, zodat het weefsel zich kan herstellen. Tevens kan dan de prothese in een bakje water met een scheut azijn worden gereinigd door deze daar gedurende de nacht in te laten staan. Er zijn ook speciale tabletten voor in de handel. Borstelen gebeurt met een specifieke gel en protheseborstel.

Bepaalde voedingsmiddelen, medicatie enzovoorts kan voor (gekleurde) vlekken op een kunstgebit zorgen. Voorbeelden hiervan zijn: wijn, thee, koffie, ijzertabletten en tabak/roken.


</doc>
<doc id="160877" url="https://nl.wikipedia.org/wiki?curid=160877" title="Vleugel (vogel)">
Vleugel (vogel)

Een vleugel is een orgaan van een vogel voor het vliegen en oorspronkelijk ontstaan uit een voorste ledemaat. De vleugel wordt aangestuurd door de sterk ontwikkelde borstspieren.

Met behulp van veren is een vleugelprofiel gevormd, waardoor het mogelijk wordt voor de vogel om te vliegen. De vleugel staat ongeveer onder een hoek van 5° ten opzichte van het vogellichaam. Hierdoor ontstaat tijdens het opvliegen een lift (zie vliegtuigvleugel).
De veren aan de punt van de vleugel kunnen onder verschillende hoeken gehouden worden evenals de veren aan de achterkant van de vleugel. Hierdoor en tevens met behulp van de staartveren kan de vogel zeer snel in alle richtingen wenden. Vliegtuigen hebben hiervoor een richtingsroer (aan de staart) en hoogteroeren (aan de achterkant van de vleugels).

Hoe langer en smaller de vleugel is des te meer lift kan deze geven. De vleugel van een albatros bijvoorbeeld is zeer lang en smal, waardoor deze vogels urenlang kunnen zweven zonder de vleugels te behoeven te bewegen. De spanwijdte van een "Thalassarche melanophris" is meer dan 2,5 meter. 

Het ander uiterste vormen de vleugels van loopvogels, zoals de struisvogel. Hier zijn de vleugels ten opzichte van de grootte van het dier zo klein dat het dier niet meer kan vliegen.

Soms worden vogels gekortwiekt. Dat wil zeggen dat er een stukje van de slagpennen wordt afgeknipt, waardoor het vliegen meer moeite kost, en de vogel meer geneigd is om te klimmen en lopen. Let wel dat de vogel nog steeds kan vliegen, en in sommige gevallen zelfs aanzienlijke afstanden kan afleggen.

Hoe zwaarder de vogel des te moeilijker is het voor de vogel om los van de grond te komen. Zwanen moeten daarom een lange aanloop nemen om voldoende voorwaartse snelheid te krijgen voor het opvliegen en moeten een voldoende lange landingsbaan hebben waarvoor ze het water gebruiken.

Vleugels moeten om niet te zwaar te zijn droog zijn. Aalscholvers duiken in het water om vis te kunnen vangen. Hierdoor worden hun vleugels nat en moeten ze deze in de zon weer laten drogen, vandaar hun karakteristieke houding met gespreide vleugels.
Kolibries kunnen hun vleugels zo snel op en neer bewegen, dat ze stil in de lucht kunnen blijven hangen. Ook roofvogels, zoals de torenvalk, kunnen op zoek naar een prooi stil in de lucht blijven hangen, het zogenaamde bidden.


</doc>
<doc id="160999" url="https://nl.wikipedia.org/wiki?curid=160999" title="Rubberdam">
Rubberdam

De rubberdam, ook wel eens cofferdam genoemd, wordt in de tandheelkunde gebruikt om een tand of een groep tanden te isoleren. Hierdoor wordt het werkterrein droog gehouden, wat vooral nuttig is bij wortelkanaalbehandeling, en bij het gebruik van vochtgevoelige vulmaterialen zoals composieten. Het wordt ook gebruikt bij het bleken van tanden ("bleaching"), om het tandvlees te isoleren van de bijtende bleekproducten, en bij het verwijderen van kwikhoudende amalgaamelementen. Bij het gebruik van een rubberdam wordt tevens de patiënt beschermd tegen het inslikken van instrumenten.

Het is tegenwoordig de medisch professionele standaard om een cofferdam tijdens zenuwkanaalbehandelingen te gebruiken. Het is ook maar bij uitzonderingen dat er geen cofferdam geplaatst kan worden tijdens de zenuwkanaalbehandeling. 


</doc>
<doc id="161082" url="https://nl.wikipedia.org/wiki?curid=161082" title="Cellulitis (medisch)">
Cellulitis (medisch)

Cellulitis, is een ontsteking van de dieper gelegen delen van het onderhuidse bindweefsel (diepe "subcutis"), gekenmerkt door een onscherp begrensde en snel uitbreidende roodheid en zwelling van de huid, pijn, koorts en malaise.

De verwekkers zijn meestal Staphylococcus aureus, of minder vaak Beta-hemolytische Streptococcus en soms (vooral in het gelaat bij kinderen) "H. influenzae".

De behandeling bestaat uit een gerichte antibiotische therapie, namelijk flucloxacilline.

.

</doc>
<doc id="161183" url="https://nl.wikipedia.org/wiki?curid=161183" title="Angorageit">
Angorageit

De angorageit is een geitenras, dat afkomstig is uit de vallei Angora op de Centraal Anatolische Hoogvlakte in Turkije. Deze wolproducerende geit is wereldwijd bekend. De wol staat bekend als "mohair". De meeste angorageiten zijn te vinden in Zuid-Afrika, Amerika (Texas), Australië en Canada.
Rond 1985 werden de eerste vijftien angorageiten uit Canada naar Nederland gehaald. Sindsdien zijn er meer angorageiten geïmporteerd en is het aantal angorageiten in Nederland behoorlijk gegroeid.

Angorageiten zijn wit gekleurde, middelgrote dieren. De bokken wegen 35 tot 50 kilogram, de geiten wegen 25 tot 40 kilogram. De beharing is lang en krullend. Ook de kop is volledig bedekt, waardoor de geit het aanzien heeft van een schaap. De bokken hebben naar achter staande hoorns, die de vorm hebben van een kurkentrekker. Ook de geiten zijn gehoornd. Deze hoorns zijn eenvoudiger en staan schuin naar achteren. Ze hebben hangende, spits toelopende oren.

De wol van een angorageit groeit ongeveer 2 centimeter per maand. Daarom wordt de angorageit twee maal per jaar (in april en oktober) geschoren en levert ongeveer 3,5 tot 4,5 kilogram wol per schering op. Dit is afhankelijk van het geslacht en de leeftijd van het dier. De ruwe mohair is goed te spinnen, uitstekend te verven en glanst als zijde. In gespecialiseerde bedrijven wordt het verwerkt tot onder andere avondkleding, luxe meubelbekledingsstoffen en breigarens. Deze industrie kent een lange traditie. De branche voert een eigen, internationaal gebruikt, wolmerk.



</doc>
<doc id="161208" url="https://nl.wikipedia.org/wiki?curid=161208" title="Traan (oog)">
Traan (oog)

Een traan is een zoute druppel oogvocht, en de vloeistof waaruit tranen bestaan wordt ook wel traanvocht genoemd. Traanvocht is een vloeistof die voornamelijk dient ter bevochtiging van het oog. Daarnaast drijft het stofdeeltjes af die langs de wimpers weten te komen. Ook bevat het stoffen als lysozym, een eiwit dat de celwanden van bacteriën afbreekt zodat deze onschadelijk worden gemaakt.

Het oog wordt permanent vochtig gehouden door het traanvocht, dat wordt afgescheiden door de traanklieren. Het vormt een vloeistoffilm tussen de oogbal en het ooglid. Deze exocriene klieren zijn ongeveer zo groot als een amandel en bevinden zich tegen het oog in de oogkas. Bij iedere knippering van de oogleden verspreidt het traanvocht zich over de oogbol.

De normale productie van traanvocht bedraagt ongeveer 1 microliter/minuut. Dit is juist genoeg om het oogoppervlak vochtig te houden. De overmaat aan vloeistof wordt afgevoerd door de traanpunten op het onderste ooglid en komt via de traankanaaltjes terecht in de traanzak en wordt vandaar verder afgevoerd naar het neusslijmvlies.

De samenstelling van tranen is zeer complex en afwijkend van alle andere lichaamsvloeistoffen. Het traanvocht is voornamelijk opgebouwd uit water, verschillende eiwitten en slijmhoudende componenten. Het bevat verder onder andere de stoffen natrium, kalium, immunoglobulinen en glucose. De belangrijkste elektrolyten zijn natrium, kalium, calcium en magnesium. Een kenmerkend eiwit is het lysozym, een bacterie-oplossend enzym, dat reeds door de beroemde bacterioloog en ontdekker van de penicilline, Alexander Fleming, werd gevonden.

Het traanvocht kan 's nachts uit de ogen lopen, het droogt dan op in de ooghoeken. 's Ochtends zit dan 'drek in de ogen' of, indien opgedroogd, harde korreltjes. Deze korreltjes worden ook wel 'slaap' genoemd, naar de toestand waarbij deze korreltjes ontstaan. Het oogvocht wordt normaal gesproken afgevoerd naar de traanbuis, onderaan het oog aan de kant van de neus.

Als er overmatig traanvocht geproduceerd wordt, kan er een druppel oogvocht uit het oog lopen. Ook wordt een gedeelte van het vocht vaak afgevoerd door de neus, wat leidt tot begeleidend "snotteren" (wat eigenlijk een verkeerde benaming is aangezien het immers niet gaat om snot). Overmatige oogvochtproductie ontstaat vaak bij hevige emotie en is een van de 'symptomen' van "huilen". Ook een irritatie in de ogen kan tranen veroorzaken. Een bekend voorbeeld is het snijden van uien en hooikoortsaanvallen. Soms produceren mensen ook opzettelijk tranen om een effect te bereiken bij de toeschouwer bijvoorbeeld om de indruk te wekken dat men huilt. In zo'n geval spreken we van "krokodillentranen".


</doc>
<doc id="161292" url="https://nl.wikipedia.org/wiki?curid=161292" title="Kogelgewricht">
Kogelgewricht

Een kogelgewricht is een gewricht dat bestaat uit een kom van bot, waarin het andere bot, dat kogelvormig is, vrij kan ronddraaien. Kogelgewrichten kunnen krachten opnemen in alle richtingen, wat ze onder meer interessant maakt voor mechanische toepassingen. 

Een dergelijk gewricht komt bijvoorbeeld voor in de heup van de mens. De kogel zorgt ervoor dat het been zowel naar voren en naar achteren, als naar opzij kan bewegen. Tussen de kom en het bot zit gewrichtssmeer. Bij een heupfractuur is er een breuk in de dijbeenhals tussen dijbeen en kogelvormig gedeelte. Ook in de schouder zit een dergelijk gewricht, zodat de arm een draai van 360 graden kan maken en ook opzij kan worden bewogen.

Een soortgelijke constructie met kogel en kom wordt in de techniek ook toegepast voor verbindingen die in meerdere richtingen moeten kunnen bewegen. Ze wordt dan meestal "Bolscharnier" genoemd. Een extreem voorbeeld zijn de kogelscharnieren van de Maeslantkering die met een kogeldiameter van 10 meter de grootste ter wereld zijn. 


</doc>
<doc id="161459" url="https://nl.wikipedia.org/wiki?curid=161459" title="Comorbiditeit">
Comorbiditeit

Comorbiditeit is het tegelijkertijd hebben van twee of meer stoornissen of aandoeningen bij een patiënt. Dit gebeurt in het algemeen met het gelijktijdig hebben van lichamelijke, geestelijke en vaak de daaropvolgende sociale problemen bij een persoon.

Voorbeeld:

In een aantal gevallen is dit te verklaren omdat de oorzaken van de ziektes op elkaar lijken. Zo zijn reuma en de ziekte van Crohn allebei ontstekingsziekten, en Hirschsprung en Ondines vloek zijn allebei neurologische ziekten.
Soms is comorbiditeit een logisch gevolg van een ziekte. Zo zal een gebroken been zorgen voor spierafbraak, omdat het been een aantal weken niet wordt gebruikt. Of het is een gevolg van medisch handelen (iatrogeen, bijvoorbeeld de bijwerkingen van medicijnen, of een infectie na een operatie).


</doc>
<doc id="161579" url="https://nl.wikipedia.org/wiki?curid=161579" title="Wondroos">
Wondroos

Wondroos of erysipelas is een acute ontsteking van de diepe lagen van de huid ("dermis") en het onderhuidse weefsel ("subcutis"). Het wordt gekenmerkt door een scherp begrensde vuurrode en gezwollen huid, pijn, hoge koorts met koude rillingen, vermoeidheid, duizeligheid, flauwte, hoofdpijn en soms braken. Voorkeursplaatsen zijn de onderbenen en het gelaat (rond het oor).

De verwekker is meestal "Streptococcus pyogenes". Deze bacterie kan uit de huidbeschadiging en uit het vocht dat vrij komt uit de blaasjes op de ontstoken plek gekweekt worden. Dat kan gemakkelijk leiden tot "kruisbesmetting", overdracht van de bacterie via een tussenpersoon naar een derde.

In de meeste gevallen ontstaat de ziekte na een onbeduidend wondje te hebben gehad, bijvoorbeeld een kloofje tussen de tenen bij zwemmerseczeem, een insectenbeet of een schimmelinfectie. Hierdoor ontstaat voor de bacteriën een toegangsweg ("porte d'entrée") naar het lichaam.

Mensen met een gestoorde veneuze afvoer en/of lymfoedeem, of mensen die al een keer wondroos hebben gehad, hebben een grotere kans op het krijgen van huiddefecten en dus op het (opnieuw) krijgen van wondroos.

Mogelijke complicaties bij wondroos zijn: onderhuidse abcessen, 'necrotiserende fasciitis', nierontsteking ('nefritis') en bloedvergiftiging ('sepsis').

Het is zaak zo snel mogelijk te starten met een gerichte antibiotische therapie. In meer bijzondere situaties kan het toedienen van penicilline via een infuus noodzakelijk zijn. Ziekenhuisopname blijkt dan altijd noodzakelijk en duurt een aantal dagen.




</doc>
<doc id="161622" url="https://nl.wikipedia.org/wiki?curid=161622" title="Renografie">
Renografie

Renografie is een techniek om de doorbloeding van de nier en de afvloed van urine naar de blaas te bepalen. De techniek is vooral ook geschikt om verschillen tussen de beide nieren vast te stellen.

De patiënt krijgt een kleine dosis radioactief materiaal (een drietal verschillende middelen is in gebruik) in de bloedbaan gespoten, dat door de nier uit het lichaam wordt verwijderd. Met een stralingsdetector (een gammacamera, die ook de plaats van de straling vrij exact kan meten) wordt de concentratie van het materiaal in en bij de nier en het verloop daarvan in de tijd gemeten. De stralingsbelasting van de patiënt van dit onderzoek is minimaal.

Bij slechte nierdoorbloeding komt de nier langzamer op dan de andere kant; bij een belemmerde afvloed blijft de gemerkte urine langer in het verzamelsysteem aanwezig. Het is bij dit onderzoek van belang dat de patiënt goed gehydreerd is, dus van tevoren voldoende heeft gedronken omdat anders fout-positieve uitslagen kunnen voorkomen. Soms wordt bij het onderzoek ook nagegaan wat het effect van bepaalde medicijnen (diuretica, ACE-remmers) op de nierwerking is.


</doc>
<doc id="161634" url="https://nl.wikipedia.org/wiki?curid=161634" title="Hydrogenosoom">
Hydrogenosoom

Een hydrogenosoom is een organel dat voorkomt in ciliaten, trichomonaden en zwammen dat waterstof en ATP produceert.

Tijdens de evolutie zou dit organel uit mitochondriën ontstaan zijn.


</doc>
<doc id="161646" url="https://nl.wikipedia.org/wiki?curid=161646" title="Diureticum">
Diureticum

Een diureticum is een middel dat de afgifte van water door de nieren bevordert. Het gevolg hiervan is een verhoogde productie van urine.

Daarom worden dergelijke middelen in de volksmond vaak betiteld als plastablet of plaspil.

Er bestaan vele diuretica, die op verschillende wijzen hun effect uitoefenen. Er kan een indeling worden gemaakt volgens verschillende criteria. De indeling zoals hieronder gebruikt is niet helemaal logisch maar in de praktijk wel gebruikelijk.


Diuretica worden gegeven voor verschillende kwalen:

Mogelijke bijwerkingen, afhankelijk van het gebruikte middel:

Op 17 juli 2012 werd de Luxemburgse wielrenner Fränk Schleck tijdens de Tour de France betrapt op het diureticum xipamide. Diuretica zijn op zich niet prestatiebevorderend maar kunnen gebruikt worden om andere middelen te maskeren, en zijn daarom op de lijst van verboden middelen gezet.


</doc>
<doc id="161673" url="https://nl.wikipedia.org/wiki?curid=161673" title="Agnosie">
Agnosie

Agnosie (afgeleid van het Grieks ἀγνωσία "agnōsia" = onwetendheid of zonder kennis) is het verlies van het vermogen om personen, voorwerpen, geluiden, geur et cetera te herkennen, terwijl de zintuiglijke waarneming grotendeels wel intact is en er geen sprake is van significant geheugenverlies over de betreffende waarneming. De oorzaak is prelinguale doofheid, hersenletsel, een psychische aandoening of een neurologische aandoening, bijvoorbeeld de ziekte van Alzheimer.

De meest voorkomende vormen zijn visuele en auditieve agnosie, maar de aandoening kan ook bij de andere zintuigen voorkomen. Iemand kan bijvoorbeeld een rinkelende telefoon horen, maar het signaal niet als verzoek tot communicatie herkennen. Anderzijds kan hij wel reageren op een telefoonsignaal, maar de telefoon niet herkennen als het toestel dat hij daarvoor moet gebruiken. Als iemand bijvoorbeeld een kop hete thee krijgt aangeboden en deze niet als heet herkent, kan hij zich pijn doen of brandwonden oplopen. In het boek "De man die zijn vrouw voor een hoed hield" beschrijft de Amerikaanse neuroloog Oliver Sacks een aantal gevallen van agnosie. Iemand die aan agnosie lijdt, kan hulpbehoevend zijn.

Er bestaan verschillende specifieke vormen van agnosie, zoals problemen met het herkennen van kleuren, vormen, teksten, muziek of bepaalde voorwerpen. In tegenstelling tot wat vroeger gedacht werd, is er soms ook sprake van stoornissen in de visuele waarneming.


</doc>
<doc id="161701" url="https://nl.wikipedia.org/wiki?curid=161701" title="Lithiumhydride">
Lithiumhydride

Lithiumhydride is een zoutachtige verbinding van lithium en waterstof met veronderstelde formule LiH. Bewijzen voor deze zoutstructuur zijn het hoge smeltpunt en het feit dat er bij elektrolyse van de gesmolten stof waterstofgas vrijkomt aan de positieve pool. De Nederlandse scheikundige Johannes Martin Bijvoet heeft met behulp van röntgendiffractie aangetoond dat LiH dezelfde structuur heeft als natriumchloride.

De verbinding wordt gesynthetiseerd uit elementair lithium en waterstofgas:

De vormingswarmte van deze reactie bedraagt 91,0 kJ/mol.

De bindingslengte tussen lithium en waterstof in de kristalstructuur bedraagt 204 pm.

Lithiumhydride reageert zeer heftig met water, met vorming van waterstofgas en lithiumhydroxide:

Doordat lithiumhydride gemakkelijk met water reageert, waren de Amerikanen in de Tweede Wereldoorlog uitgerust met lithiumhydride-tabletten. Reddingsboten konden worden opgeblazen met het waterstofgas dat ontstond bij de reactie van de tabletten met water.

Hoewel een aantal hydriden (zoals natriumboorhydride) reducerende eigenschappen bezitten, wordt lithiumhydride weinig voor deze toepassing gebruikt. Een uitzondering vormt de reductie van siliciumtetrachloride tot silaan:

Lithiumhydride wordt voornamelijk gebruikt bij de bereiding van andere hydriden, die meer reducerende eigenschappen bezitten (lithiumaluminiumhydride, lithiumboorhydride en lithiumtri-ethylboorhydride). Deze verbindingen wordt veelvuldig ingezet bij organische syntheses.



</doc>
<doc id="161728" url="https://nl.wikipedia.org/wiki?curid=161728" title="Berylliumhydride">
Berylliumhydride

Berylliumhydride is een anorganische verbinding van beryllium en waterstof, met als brutoformule BeH. Het is een witte amorfe vaste stof, die ontleedt in water.

Berylliumhydride werd in 1951 voor het eerst gesynthetiseerd door de reactie tussen dimethylberyllium en lithiumaluminiumhydride:

Een meer zuiver product kan bekomen worden door de pyrolyse van di-"tert"-butylberyllium bij 210°C:

De meest zuivere vorm van berylliumhydride kan echter bereid worden uit reactie van trifenylfosfine en berylliumboorhydride:

In tegenstelling tot de andere hydriden van groep 2 is de binding tussen beryllium en waterstof niet ionair, maar covalent. De reden hiervoor is dat beryllium een zeer hoge ladingsdichtheid bezit en eerder de neiging zal hebben om een ander element te polariseren dan zelf elektronen af te staan. Aangezien beryllium elektrondeficiënt is, wordt een structuur aangenomen die analoog is aan die van boraan: twee H-atomen vormen steeds een brug tussen de berylliumatomen en vormen op deze manier een 3-center-2-elektronbinding. Berylliumchloride neemt een vergelijkbare structuur aan.

Berylliumhydride is een zeer toxische verbinding. In water ontleedt de verbinding tot berylliumhydroxide:

Berylliumhydride wordt onder meer gebruikt als raketbrandstof en als moderatorstof in kernreactoren.


</doc>
<doc id="162162" url="https://nl.wikipedia.org/wiki?curid=162162" title="Identificatiesyndroom">
Identificatiesyndroom

Identificatiesyndromen vormen een groep aan agnosie en wanen verwante verschijnselen die optreden bij psychische of neurologische aandoeningen. Ook wordt de afkorting DMS gebruikt (naar het Engelse delusional misidentification syndrome). De gemeenschappelijke factor van deze syndromen is dat iemand een persoon, dier, voorwerp of plaats wel waarneemt en herkent, maar over de identiteit ervan in verwarring raakt (misidentificatie).

Hoewel er specialisten zijn die deze syndromen als varianten van elkaar beschouwen, worden vaak de volgende vijf typen onderscheiden:

De term identificatiesyndroom of identificatiestoornis wordt ook gebruikt in gevallen waarin iemand zich zo sterk met een andere persoon identificeert dat hij die persoonlijkheid als het ware overneemt. In hoeverre hier sprake is van een echte waan is niet eenvoudig te bepalen, omdat de patiënt doorgaans beseft dat zijn gedrag niet strookt met de realiteit. Ook in het jeruzalemsyndroom komen gevallen van overmatige identificatie voor.

Vergelijkbare verschijnselen kunnen zich ook voordoen met voorwerpen, bijvoorbeeld bij reduplicatieve paramnesie.


</doc>
<doc id="162305" url="https://nl.wikipedia.org/wiki?curid=162305" title="Lycopeen">
Lycopeen

Lycopeen is een helderrood carotenoïde dat in tomaat en andere rode vruchten, zoals watermeloen en rozenbottels, zit. Het is het meest voorkomende carotenoïde in het menselijk lichaam. De naam is afkomstig van de wetenschappelijke naam voor tomaat "Lycopersicon esculentum". Echter de hoogste concentratie van lycopeen zit niet in tomaat maar in watermeloen.

Lycopeen wordt ook gebruikt voor het kleuren van voedingsmiddelen, zoals soepen en heeft het E-nummer E160d.

Koken van tomaat, zoals bij de conservenindustrie, vergroot de biologische beschikbaarheid en bevordert ook de isomerisatie.

Lycopeen is niet in water oplosbaar en geeft vlekken op elk poreus materiaal en op materialen van plastic. Verse lycopeenvlekken zijn echter wel makkelijk uit kleren te verwijderen.

De helderrode kleur van lycopeen ontstaat door de vele geconjugeerde dubbele bindingen, die chromoforen genoemd worden. Elke dubbele binding vermindert de energie die nodig is om elektronen op een hoger energie-niveau te brengen. Hierdoor absorbeert lycopeen een groot deel van het zichtbare licht en kleurt daarom rood.

Bij oxidatie, door chloor of zuren, of reductie verliest lycopeen de rode kleur, omdat de dubbele bindingen dan verbroken worden.

In 2009 heeft de Europese Commissie lycopeen ook toegelaten als voedselingrediënt (dus niet louter als kleurstof). Het mag o.a. gebruikt worden in sportdranken, vetten en dressings, en voedingssupplementen. Het gaat specifiek over synthetisch lycopeen dat door BASF wordt geproduceerd.

Lycopeen van natuurlijke oorsprong (uit tomaten geïsoleerd) werd vóór 1997 al gebruikt in voedingsmiddelen binnen Europa, valt zodoende niet onder deze verordening 258/97 (betreffende nieuwe voedingsmiddelen en nieuwe voedselingrediënten) en mag daarom als voedselingrediënt gebruikt (blijven) worden.

Lycopeen wordt ook verkregen door fermentatie van bepaalde stammen van "Blakeslea trispora", een schimmel uit de orde "Mucorales".

Er waren aanwijzingen dat de consumptie van lycopeen tot een vermindering van het risico op prostaatkanker zou leiden. Een nieuwere, grote studie waarin circa 28.000 mensen werden gevolgd, kon dat verband echter niet aantonen. Het is echter goed mogelijk dat het eten van tomaten of tomatenketchup wel degelijk gunstig is en dat andere, deels nog onbekende inhoudsstoffen verantwoordelijk zijn voor het eerder geconstateerde verband tussen consumptie van tomatenproducten en het verminderde risico op prostaatkanker.


</doc>
<doc id="162540" url="https://nl.wikipedia.org/wiki?curid=162540" title="Lakmoes">
Lakmoes

Lakmoes is een in water oplosbaar blauw-violet poeder dat door kleurverandering aangeeft of een oplossing zuur of basisch is. In een zure oplossing wordt de stof rood, in een basische oplossing blauw.

Lakmoes bevat 10 tot 15 verschillende organische kleurstoffen, waarvan erythrolitmin en azolitmin de belangrijkste zijn.
Het kleurende hoofdbestanddeel van dit natuurproduct is een indofenol.

Lakmoes kan in het laboratorium als indicator van zuurgraad of alkaliniteit worden gebruikt. In een zure oplossing, bij een hoge concentratie H-ionen verandert de kleur van lakmoes in rood (pH < 4.5), en in een basische oplossing, bij een hoge concentratie OH-ionen (pH > 8) verandert de kleur in blauw.

Zowel lakmoesoplossingen als lakmoespapier worden heel vaak als indicator gebruikt. Lakmoespapier is papier dat gedrenkt is in een lakmoesoplossing, en vervolgens gedroogd. Het wordt verkocht in boekjes, waaruit men een velletje scheurt, om het vervolgens in de te onderzoeken oplossing te dopen. Hierna is het lakmoespapier onbruikbaar. Er is blauw lakmoespapier, voor zure oplossingen en rood lakmoespapier voor basische oplossingen.

Blauwe lakmoes werd vroeger als verfstof gebruikt. Het is echter weinig lichtvast en wasecht. In gildenvoorschriften voor schilders was daarom vroeger verboden om het te gebruiken als onderschildering van blauwe kleurstoffen zoals azuriet. Holland was in de 16e en 17e eeuw het centrum voor de fabricage van deze stof. In Amsterdam, Westzaan, Haarlem, Utrecht en andere steden stonden lakmoesfabrieken, veelal buiten de stadsmuren in verband met de watervervuiling. Het wordt sporadisch nog als kleurstof voor levensmiddelen gebruikt. Behangers gebruiken het om de alkaliniteit van de ondergrond te testen.

Voor de bereiding van het donkerblauwe lakmoes werden in het verleden bepaalde korstmossen of planten gebruikt. Er waren dus meerdere bronnen van lakmoes. De eerste werd voornamelijk in Zuid-Frankrijk bereid uit het sap van de maurelle of tournesol, "Croton tinctorium" L.
De bruikbare delen van deze plant worden fijngemalen en uit de ontstane pap wordt het sap gemaakt door persing. De kleurstof is rood in een zure omgeving en blauw in een basische omgeving.
De tweede soort van lakmoes werd hoofdzakelijk bereid uit enkele korstmossen, vooral uit "Roccella tinctoria" L. Dit mos werd tot poeder gemalen en met urine vermengd; als men de brijachtige massa enigen tijd liet rotten kreeg men een rode verfstof, ook genaamd Orseille. Voegde men tijdens de gisting kalk toe dan ontstond een blauwe pap.

Heden ten dage wordt uit de kortsmos via extrahering de gewenste stof gehaald. Deze stof wordt fijngestampt en behandeld met kaliumcarbonaat (potas) en ammoniak. Lakmoes is te verkrijgen in tablet- en poedervorm en in stukken.

Omdat lakmoes een van de oudst bekende verbindingen is die door kleurverandering aangeven of een oplossing zuur of basisch is, wordt de term "lakmoesproef" ruimer gebruikt. De term staat dan voor een (figuurlijke) test die uitsluitsel geeft over iets wat wel beweerd wordt maar twijfelachtig is.
In de scheikunde wordt lakmoes rood in een zuur en blauw in een base.

De oorsprong van het woord lakmoes is betwistbaar. Wellicht is het afkomstig van het Middelnederlands. Het zou een samenstelling zijn van "lecken" of "leken" ('druppelen') en "moes" ('brij'). De letter 'e' uit lecken of leken zou door de bijgedachte aan lak ("harsachtige stof van bepaalde ficussoorten, of de uit genoemde stof getrokken rode verfstof"), in een a veranderd zijn - hetgeen een Volksetymologische aanpassing is. In andere talen (Duits, Engels, Deens) komt het eerst later voor dan bij ons. Een andere verklaring is dat het zou afgeleid zijn van het Oudnoords: "litmosi", "litr": kleur, kleurstof en "mosi": moeras, mos. Lakmoes wordt gewonnen uit korstmossen waaraan de naam te danken is.



</doc>
<doc id="162808" url="https://nl.wikipedia.org/wiki?curid=162808" title="Syndroom van Capgras">
Syndroom van Capgras

Het syndroom van Capgras of dubbelgangerswaan is een psychische aandoening die gezien kan worden als identificatiesyndroom, een vorm van agnosie waarbij mensen, dieren of voorwerpen wel normaal worden herkend, maar hun identiteit niet.
Het syndroom is genoemd naar de Franse psychiater Jean Marie Joseph Capgras, die de aandoening in 1923 in een gevalsstudie beschreef ("L’illusion des ‘sosies’ dans un délire systématisé chronique").
Wie aan het syndroom lijdt, heeft het waanachtige idee dat partners, familieleden of bekenden niet echt zijn, maar vervangen zijn door dubbelgangers met hetzelfde uiterlijk en gedrag. Incidenteel ziet een capgraspatiënt zichzelf als dubbelganger. De meeste capgraspatiënten beschouwen de dubbelganger wel als een mens, maar soms menen ze dat de dubbelganger een robot of buitenaards wezen is.
Er zijn in eerste instantie geen hallucinaties en de patiënt ziet zelf het bizarre in van zijn gewaarwording, maar door de doorlopende overtuiging in een wereld van bedriegers te leven, kan de patiënt na verloop van tijd psychotische verschijnselen ontwikkelen. Bij vrouwen komt de aandoening ongeveer twee keer zo veel voor als bij mannen.
Het syndroom komt, onder andere, voor in comorbiditeit met schizofrenie, maar ook bij verschillende vormen van dementie, multiple sclerose, hersenbeschadiging, het gebruik van psychoactieve middelen of alcohol of een bipolaire stoornis met wanen. Gezien de comorbiditeit en overlappende verschijnselen van identificatiesyndromen is geopperd dat het syndroom beter als symptoom beschouwd kan worden.

Recente studies benadrukken meer de neurologische en neurocognitieve factoren bij het ontstaan van het syndroom
Er is bewijs dat de capgraswaan te maken heeft met een verstoring van de emotionele beleving van bekende gezichten. De neuropsychologen Hadyn Ellis en Andy Young menen dat bij het herkennen van gezichten twee aspecten een rol spelen, een emotioneel en een cognitief aspect. Bij verstoring van het cognitief aspect treedt een stoornis op die bekendstaat als gezichtsblindheid of prosopagnosie. Deze stoornis treedt vaak op bij beschadiging van de secundaire visuele gebieden in de temporale kwab. Het blijkt echter dat bij deze patiënten soms nog wel sprake is van een onbewuste (of impliciete) herkenning van het gezicht in de vorm van een huidgeleidingsreactie. Mogelijk is dit een aanwijzing dat bij hen de emotionele verwerking nog wel intact is. Volgens Ellis en Young is nu bij de capgraswaan precies het omgekeerde aan de hand: de patiënt heeft geen impliciete (emotionele), maar wel expliciete bewuste beleving van het gezicht.

William Hirstein en Vilayanur Ramachandran menen dat het bij de capgraswaan vooral gaat om verstoring van de specifieke emoties die het gezicht van een vertrouwd persoon oproept. De patiënten kunnen namelijk wel 'voelen', en ook een bekend gezicht herkennen. Mogelijk is er dus sprake van een beschadiging van verbindingen tussen emotiegebieden in de hersenen (zoals de amygdala) en geheugengebieden in de temporale kwab waar hogere gezichtsrepresentaties zijn opgeslagen. Hirstein onderscheidt daarbij twee geheugenaspecten: een expliciet of uiterlijke aspect (geluid, visuele kenmerken e.d) en een impliciet of innerlijk aspect (hoe iemand zich gedraagt, zijn karakter en opvattingen). Vooral deze innerlijke component die verbonden is met de gyrus temporalis inferior in de temporale kwab is verantwoordelijk voor de emotionele beleving. Als deze beschadigd of ontoegankelijk is, ontbreekt dus ook de emotionele reactie. Deze verklaring legt dus meer nadruk op het episodisch geheugen als bron van het capgras-syndroom.


</doc>
<doc id="162812" url="https://nl.wikipedia.org/wiki?curid=162812" title="Synesthesie (zintuig)">
Synesthesie (zintuig)

Synesthesie is een vermenging van de zintuigen. Hoewel het niet ongewoon is dat zintuigelijke waarnemingen onderlinge invloed hebben, is dit bij synesthesie dusdanig sterk dat bijvoorbeeld kleuren geproefd worden of geluiden gezien. Ook is er de zogenaamde spiegel-aanrakingsynesthesie, waarbij dezelfde fysieke pijn ervaren wordt als men ziet dat iemand anders fysieke pijn heeft. Deze eigenschap van de hersenen komt bij relatief weinig mensen voor. Deze nemen meerdere soorten impulsen tegelijk waar, ook als die in feite in het algemeen door andere zintuigen worden gegenereerd.

Een bijzondere vorm van synesthesie is die waarbij men bij het lezen van letters of cijfers ook kleuren ervaart. De letter E of het cijfer 7 roept dan bijvoorbeeld de kleur rood of groen op. De ervaring is niet voor alle synestheten gelijk: sommigen zien de kleur direct op de letter geprojecteerd. Anderen associëren de letter alleen indirect met kleur; zij zien bijvoorbeeld een gewone zwarte letter, maar ervaren (iets later in de tijd) de kleur rood. Een verklaring van de directe kleurervaring is dat het hersengebied waar de vorm van letters (of cijfers) wordt verwerkt, te veel verbindingen heeft met het nabijgelegen hersengebied waar kleur wordt verwerkt. Als het lettergebied wordt geactiveerd, wordt daardoor vrijwel onmiddellijk het kleurgebied geco-activeerd. Een mogelijke oorzaak is dat bij het opgroeien van kinderen te veel verbindingen tussen gebieden in de hersenen intact blijven. Normaal sterft in de vroege jeugd een flink aantal nutteloze verbindingen af maar bij synestheten die de kleur ook daadwerkelijk zien, zouden die verbindingen ook op latere leeftijd voortbestaan. Een tweede theorie is dat een gebied 'hogerop' in de hersenen in de lobulus parietalis superior waar visuele informatie wordt geïntegreerd, de informatie op een verkeerde manier terugkoppelt naar het kleurgebied, dat daardoor extra wordt geactiveerd. Mogelijk is deze theorie vooral van toepassing op de tweede groep synestheten, zij die kleur indirect ervaren.

Tussen hersengebieden die gespecialiseerd zijn in verschillende soorten van waarneming bestaan vele verbindingen. Deze verbindingen zijn bij de geboorte al bij iedereen aanwezig, maar worden normaal gesproken gedurende de ontwikkeling deels verbroken. Bij een synestheet blijven echter sommige verbindingen intact, waardoor waarnemingen via een zintuig leiden tot gelijktijdige waarneming van eigenschappen die tot andere zintuigen behoren. Zo iemand proeft dan bijvoorbeeld iets wanneer hij een muziekstuk hoort, of hoort kleuren bij muziek, associeert letters, cijfers of woorden met kleuren. Ook tests met lsd hebben uitgewezen dat er daadwerkelijk een verbinding bestaat tussen bijvoorbeeld geluid en kleur. Uit onderzoek blijkt dat slechts 1 op de 2000 mensen synesthesie blijkt te hebben. Het komt soms in families voor. Volgens sommige genetici gaat het om een eigenschap waarbij meerdere genen betrokken zijn.

Volgens de Canadese psychologe Daphne Mauer is de conclusie op haar onderzoek met baby's dat iedereen een eigen graad van synesthesie heeft vanwege de intense synaptogenese die de eerste levensmaanden en -jaren in de hersenen plaatsvindt. Door het pruningproces verdwijnen de meeste van die verbindingen vrij spoedig. Bij een klein percentage echter blijven zij onder invloed van hun genen en behouden deze mensen hun hoge gevoeligheid. Het synesthesievermogen schept bij hen mogelijk de onverwachte waarnemingscapaciteiten.

Men schatte vroeger dat het voorkomt bij 1 op de 2000, of zelfs 1 op de 5000 mensen, in een of andere vorm. Maar volgens de laatste schattingen hebben ongeveer 5% van de mensen één-of-andere 'vorm' van synesthesie. Ook maakt synesthesie vaak deel uit van het beelddenken. Bekende personen met synesthesie zijn: Kanye West, Vladimir Nabokov, Frank Zappa, Richard Feynman, Brendon Urie, Olivier Messiaen, Wassily Kandinsky, Nikolai Rimsky-Korsakov, Alexander Skrjabin, David Hockney, Chris Urbanowicz, Aphex Twin, Hélène Grimaud, Pharrell Williams, Annelies Van Herck, Daniel Tammet, Lorde, Marina and the Diamonds en Duke Ellington. Ook Liszt ervoer kleuren bij de muziek en riep het orkest soms onthutst toe: ""Wat meer blauw in deze episode aub"". Blijkbaar dacht hij dat iedereen zijn ervaring deelde.

Synesthesieën zijn: 

Een beelddenker kan gebruikmaken van een combinatie van gehoor en zicht om naar waarnemingen te speuren, om bepaalde denkbeelden te bevestigen. Mensen met deze 'hyper-sensorische ingesteldheid' nemen vaak meer waar dan mensen zonder deze 'afwijking'. De wisselwerking van het duidelijke waarnemen en de efficiënte verwerking ervan, is veelal de basis voor beelddenkers.
Deze manier van waarnemen staat echter compleet los van synesthesie. Het grote verschil is dat in synesthesie per definitie een stimulus in één modaliteit, een onwillekeurige respons geeft in een andere modaliteit. Dit is bij beelddenken niet het geval.

Het is mogelijk om het geheugen te trainen in synesthesie. Een voorbeeld hiervan zijn geheugenatleten, mensen die een uitzonderlijk lijkend geheugen hebben ontwikkeld. De basis hiervan ligt in visuele verbindingen te leggen bij het onthouden van niet-visuele informatie.

Een voorbeeld van kunstmatige synesthesie is het herhaaldelijk denken aan een kleur bij een gedachte waar kleur geen verband bij heeft. Na enige tijd zal het denken aan de kleur de gedachte ook ophalen, en omgekeerd. Een intuïtief voorbeeld hiervan uit het dagelijkse leven is een rood licht in het verkeer. Het is niet zozeer dat de kleur reden is tot stoppen, maar de verbanden die hierbij gelegd worden die dit ingeven.




</doc>
<doc id="162928" url="https://nl.wikipedia.org/wiki?curid=162928" title="Slakkenhuis (Mollusken)">
Slakkenhuis (Mollusken)

Het slakkenhuis is een schelp die onderdeel is van het lichaam van een slak. Het is een uitwendig of exoskelet dat niet alleen dient voor de aanhechting van spieren maar ook bescherming biedt tegen predatoren en mechanische schade. Bij landslakkensoorten en bepaalde zeeslakkensoorten die vooral boven de waterlijn leven levert de schelp de nodige bescherming tegen de zon en uitdroging.

Het slakkenhuis is opgebouwd uit verschillende lagen en is doorgaans gemaakt van calciumcarbonaat dat wordt afgezet in een organische matrix van conchyoline dat verwant is aan chitine. De schelp wordt afgescheiden door een orgaan dat de mantel wordt genoemd.

De meeste slakken hebben een schelp maar een aantal groepen hebben er geen of hebben een rudimentaire inwendige schelp. Deze groepen worden naaktslakken genoemd maar deze term verwijst naar vele niet-verwante groepen. Slakken met een huis worden ook wel huisjesslakken genoemd, waarvoor hetzelfde geldt: de term omvat vele niet-verwante groepen van soorten.

De schelp bestaat meestal uit één stuk en is doorgaans in een spiraal gewonden. Er zijn ook soorten waarvan de schelp minder duidelijk of helemaal niet gewonden is, zoals bij de verschillende groepen hoedvormige schelpensoorten. Er zijn soorten die de mondopening van de schelp met een dekseltje, het operculum, kunnen afsluiten. Een operculum kan van kalk en/of van conchyoline gemaakt zijn.

Omdat gewonden schelpen asymmetrisch zijn, hebben zij een eigenschap die "chiraliteit" genoemd wordt, de draairichting van een asymmetrische structuur. De chiraliteit van de schelp is een gevolg van de anatomie van de weke delen van het dier.
Bij verreweg de meeste slakkensoorten is de draairichting van de schelpen rechtsgewonden, een kleine minderheid van soorten en geslachten is altijd linksgewonden en enkele soorten kunnen zowel rechts- als linksgewonden schelpen hebben. Daarbij komt dat rechtsgewonden schelpen bij 'vergissing' linksgewonden kunnen zijn, en omgekeerd. De winding kan regelmatig zijn maar ook onregelmatig en grillig verlopen en er zijn zelfs soorten waarvan de schelp tijdens een bepaald stadium van draairichting verandert. Overigens hebben dergelijke verschijnselen in de chiraliteit van de schelp geen invloed op die van de weke delen van het dier. Een dier met een rechtsgewonden anatomie heeft doorgaans een rechtsgewonden schelp. Bij rechts- of linksgewonden soorten waarvan de chiraliteit van de schelp tijdens het leven van het dier omdraait, blijft de chiraliteit van de weke delen ongewijzigd. Bij soorten met een operculum dat spiraalsgewijs is opgebouwd weerspiegelt de draairichting van het operculum die van de schelp: rechtgewonden soorten hebben een rechtsgewonden operculum, een linksgewonden soort heeft een linksgewonden operculum.

Om te bepalen of een slakkenhuis rechts- dan wel linksgewonden is, houdt men de schelp met de mondopening naar voren en de top naar boven gericht. Bij een rechtsgewonden schelp bevindt de mondopening zich nu aan de rechterkant van de denkbeeldige verticale as (de spil of columella) door top en mondopening, bij een linksgewonden schelp is het omgekeerd.

Er zijn ook soorten uit verschillende niet verwante groepen waarvan de schelp in een plat vlak gewonden is ('planispiraal'). Hier helpt dit hulpmiddel voor de bepaling van de draairichting dus niet. Daartoe kan dan meestal slechts de anatomie van de weke delen uitsluitsel geven. Er zijn groepen slakken die traditioneel altijd als rechtsgewonden worden afgebeeld, maar waarvan uit anatomisch onderzoek is gebleken dat zij linksgewonden zijn. Dat is oa het geval bij de zoetwaterslakkenfamilie Planorbidae. Bij soorten met een spiraalsgewijs gebouwd operculum helpt de draairichting van het operculum de draairichting van de schelp te bepalen.

Bij het afdrukken van foto's gebeurt het wel dat de afbeelding door onkunde in spiegelbeeld wordt afgedrukt. Dit heeft tot gevolg dat een gewone rechtsgewonden soort als linksgewonden wordt afgebeeld. Bij lithografieën in oude literatuur is dat echter gewoon: het was te veel werk om rechtsgewonden slakkenhuizen linksgewonden te tekenen opdat de afdruk ervan weer een rechtsgewonden slakkenhuis zou opleveren!

De morfologie van het slakkenhuis van individuen die tot één soort behoren is meestal tamelijk constant, en uitzonderingen daargelaten geldt hetzelfde voor de morfologie van soorten binnen iedere slakkenfamilie.

Bepalende factoren zijn:

Enkele van deze factoren kunnen wiskundig gemodelleerd worden en er bestaan computerprogramma's waarmee zeer realistische vormen te maken zijn.

Hoewel er vele uitzonderingen zijn worden sommige schelpvormen vaker in bepaalde milieus aangetroffen dan andere. Zo leven in hoog-energetische door golven blootgestelde milieus, zoals rotsen in de getijdenzone, vaak soorten met een grote mondopening en een relatief geringe schelphoogte zoals "Patella". Hooggewonden vormen met een rijke sculptuur zijn algemener in rustig water. De schelp van gravende soorten zoals de Penhoren, "Oliva" en "Terbra" soorten zijn hooggewonden en/of langwerpig van vorm en hebben een bescheiden of geheel afwezige sculptuur om de weerstand bij het bewegen door het zand te verkleinen. Enkele slakkensoorten, zoals de Vermetidae cementeren hun schelp aan harde substraten zoals stenen en andere schelpensoorten.



</doc>
<doc id="163011" url="https://nl.wikipedia.org/wiki?curid=163011" title="Braken (lichaamsfunctie)">
Braken (lichaamsfunctie)

Braken, overgeven of emesis is het verwijderen van voedsel en/of andere stoffen uit de maag door de mond en soms de neus. Braken wordt gestuurd door het braakcentrum, dat gelegen is in de hersenstam. De genuttigde spijs wordt dan door de mond weer teruggebracht, meestal is dit vermengd met maagzuur.

Overgeven wordt veroorzaakt door activatie van chemische receptoren in de hersenen. Deze receptoren liggen bovendien buiten de bloed-hersenbarrière, waardoor chemische stoffen in het bloed het overgeven kunnen remmen of uitlokken. Wanneer deze receptoren worden geprikkeld zal dit aanvankelijk leiden tot misselijkheid en ten slotte tot overgeven.

Oorzaken kunnen onder andere zijn:
Overgeven kan worden gezien als een poging van het lichaam een schadelijke stof kwijt te raken. Wanneer bijvoorbeeld de concentratie van alcohol in het bloed gevaarlijke waarden dreigt te naderen braakt het lichaam de nog in de maag aanwezige alcohol uit, zodat ten minste niet meer van deze schadelijke stof wordt opgenomen. Bovendien zal het de gebruiker ertoe dwingen voorlopig te stoppen met het consumeren van deze stof.

Overgeven kan worden onderscheiden in twee fasen. In de eerste fase wordt nog niets uitgescheiden maar kondigen misselijkheid en oprispingen het overgeven al wel aan. Het overgeven kan in sommige gevallen nog worden onderdrukt, en soms vermeden. Wanneer men weet welke omstandigheid tot misselijkheid heeft geleid en deze omstandigheid uit de weg gaat, zal in sommige gevallen de misselijkheid en daarmee de neiging tot overgeven verdwijnen. Deze fase verloopt soms zeer snel en zonder oprispingen waardoor het overgeven (vrijwel) onaangekondigd plaatsvindt.

Wanneer de tweede fase is aangebroken kan het braken niet meer worden tegengehouden of vermeden. De maagspieren persen de maaginhoud dan zeer krachtig naar buiten. De bewegingen worden op een gegeven moment onwillekeurig en kunnen niet meer onderdrukt worden, ook al bevindt men zich niet op een plaats waar men kan overgeven. Wanneer men dit met geweld probeert te onderdrukken door bijvoorbeeld de mond te sluiten en de handen ervoor te houden, zal de maaginhoud desnoods door de neus naar buiten spuiten.

Het braakcentrum zal bij overgeven het ortho- en parasympathisch zenuwstelsel en uiteindelijk de motoriek aansturen, wat zal leiden tot het volgende.

Ten gevolge hiervan zal men uiteindelijk gaan overgeven, en in meerdere golven zal de voedselbrij omhoog komen en uitgespuugd worden. Vrijwel direct na het overgeven zal men zich stukken beter voelen, naar aangenomen wordt door het afgeven van endorfine aan het bloed. Wanneer de oorzaak hiermee is weggenomen (bijvoorbeeld bedorven eten dat is uitgebraakt) zal dit blijvend zijn. Zo niet (bijvoorbeeld bij ziekte), dan zullen na kortere of langere tijd opnieuw misselijkheid en braakneigingen volgen. De sterke spierbewegingen kunnen spierpijn veroorzaken, met name bij mensen die weinig lichaamsbeweging hebben of wanneer het overgeven veelvuldig achtereen plaatsvindt.

Braaksel bestaat meestal uit voedselresten met maagsap. Dit sap is zeer zuur en bevordert chronisch tandbederf omdat het het tandglazuur aantast. Bovendien tast het de wand van de slokdarm en neus- en mondholte aan, en veroorzaakt daardoor een branderig gevoel.

Wanneer het braken meerdere malen achter elkaar plaatsvindt is de maag leeg en komt er vrijwel niets meer naar buiten. In zulke gevallen kan het voorkomen dat men gal opbraakt. Dit is door de hevige spierbewegingen uit de twaalfvingerige darm naar boven geperst.

Bloed in het braaksel (hematemese) is "vrijwel altijd" een teken dat er iets mis is. Het kan oud gestold bloed betreffen, dat bruinig is en lijkt op koffiedik. Na een keelingreep als het knippen van de amandelen komt dit wel eens voor, het is dan na de ingreep ingeslikt bloed. Wanneer vers (rood) bloed wordt uitgebraakt betreft het altijd een medisch noodgeval en is directe behandeling noodzakelijk.

In sommige zeer zeldzame gevallen bevindt zich 'ontlasting' in het braaksel, dit heet fecaal braken. Dit is voedsel dat afkomstig is uit de dunne of dikke darm en dat in verre staat van vertering verkeert. In zulke gevallen wordt het voedseltransport in de darmen geblokkeerd door bijvoorbeeld een verstopping, verkleving of tumor. Aan het daadwerkelijk overgeven van ontlasting gaan vaak klachten zoals hevige buikpijn en naar ontlasting stinkende oprispingen vooraf. Ook dit geldt als een medisch noodgeval.

Braken kan bewust uitgelokt worden (zoals bij anorexia/boulimia nervosa) door een vinger of ander kriebelig voorwerp diep in de keelholte te forceren. Dit veroorzaakt een slokdarmreflex, omdat het lichaam denkt dat hier voedsel klem zit. Het wordt ook wel eens gedaan wanneer men zich niet goed voelt en wil voorkomen dat men op een later moment dat het minder goed uitkomt moet braken. Wanneer men overmatig alcohol consumeert, kan dit ook leiden tot braken. Vaak voelt men zich na het overgeven beter en kan men weer verdergaan waarmee men bezig was. Sommige personen forceren dan een vinger in de keel om te kunnen braken en daarna weer verder te kunnen drinken.

De oude Romeinen staken bij banketten soms veren in hun keel zodat ze met een lege maag verder konden schransen. Veelvuldig braken brengt schade toe aan de infrastructuur van het lichaam. De slokdarmreflex (de natuurlijke slikbeweging) wordt ontregeld en het maagsap (met daarin het agressieve zoutzuur en de verteringsenzymen pepsine en lipase) verbrandt de slokdarm en tast het tandglazuur aan. Dit heeft tevens een naar, branderige gevoel in de keel tot gevolg.

De meeste mensen zullen braken onprettig vinden. Voor sommige mensen is het echter een ware fobie. Deze angst voor overgeven heet emetofobie.

Er bestaat in het dagelijks taalgebruik een aantal synoniemen voor braken. Dit zijn meestal volkse en eerder pejoratieve termen, hoewel er ook eufemismen bij zijn.



</doc>
<doc id="163263" url="https://nl.wikipedia.org/wiki?curid=163263" title="Versterving (dood)">
Versterving (dood)

Versterving is overlijden als gevolg van het niet toedienen van vocht en voedsel. Versterving moet niet worden verward met actieve euthanasie, wat het actief beëindigen van een leven is, of het stoppen van een behandeling (waarbij een patiënt geen medicijnen meer krijgt, maar wel pijnstillers, vocht en voedsel), of met zelfeuthanasie.

Een patiënt sterft na een aantal dagen aan de gevolgen van uitdroging. Dit kan tot ongeveer twee weken duren. Door de uitdroging vallen de vitale organen één voor één uit.

Bij patiënten die zelf aangeven geen vocht en voedsel meer te willen ontvangen (bewust versterven) of die zelf stoppen met eten en drinken (spontaan versterven), is versterven een langzame, maar milde en rustige manier van sterven mits de patiënt goed verzorgd wordt (bijvoorbeeld door het toedienen van pijnstillers) en de lippen en mond vochtig gehouden worden zodat de dorstprikkel niet optreedt.

Er zijn twee verschillende vormen van versterving te onderscheiden: bewust versterven en spontaan versterven. De twee varianten van versterven verschillen in hoe ze worden omschreven, in het doel dat de persoon ermee beoogt, in de tijdsduur tot overlijden én in de frequentie waarmee ze voorkomen. 

De artsenorganisatie KNMG geeft als omschrijving voor ‘bewust versterven’: ‘bewust afzien van eten en drinken door stoppen met eten en drinken om het levenseinde te bespoedigen’. De tijdsduur tot overlijden hangt af van hoeveel water iemand nog tot zich neemt. Indien uitsluitend water wordt gebruikt voor mondverzorging door een vernevelaar of ijsblokjes dan overlijdt men na ongeveer 10 dagen (spreiding 7-17 dagen). Dat kan sneller gaan als er een ziekte is in een eindstadium (zoals bijvoorbeeld kanker). Het kan langer duren, 1 tot 2 maanden, als iemand meer blijft drinken dan nodig is voor de mondverzorging. Er zijn twee onderzoeken die tot zeer verschillende schattingen komen hoe vaak dit voorkomt ca. 2000 keer per jaar en ca. 600 keer per jaar.

Bijkomend voordeel van deze methode ten opzichte van andere methoden van levensbeëindiging is dat patiënten nog de kans hebben hun beslissing te herroepen door weer te gaan eten en drinken. Er is wel eens gezegd dat er een 'point of no return' bestaat na enkele dagen, waarbij alleen weer gaan eten mogelijk niet genoeg is en ook aanvullende medische zorg en begeleiding nodig zijn voor een goed herstel, maar hiervoor is geen enkele steun gevonden bij onderzoek.

Het weigeren van voedsel en drank door een patiënt is een natuurlijk verschijnsel bij een vergevorderd stadium van dementie en ook in het eindstadium van veel ziekten. Dit heet ‘spontaan versterven’. Spontaan minder gaan eten en drinken door een patiënt is een natuurlijk verschijnsel bij een vergevorderd stadium van dementie en ook in het eindstadium van veel ziekten, met name bij kanker. Hierbij is bespoediging van het overlijden niet het vooropgezette doel. De tijdsduur tot overlijden hangt af van de ziekte en van de hoeveelheid vocht die iemand nog drinkt of toegediend krijgt door een maagsonde of infuus; bij kanker duurt het vaak maanden en bij dementie jaren voordat iemand overlijdt door tekort aan vocht of ‘dehydratie’. Hoe vaak dood door uitdroging bij spontaan versterven als voornaamste doodsoorzaak voorkomt, is nog niet onderzocht.

Hoe vaak versterving wordt toegepast, is niet exact bekend. Agnes van der Heide schatte dat in Nederland bij vier tot tien procent van de sterfgevallen versterving heeft plaatsgevonden. Als dit inderdaad het geval is (jaarlijks zijn er in Nederland ca. 140.000 sterfgevallen) komt neer op 5.500 – 14.000 gevallen. In het onderzoek van Van der Heide zijn alle gevallen van spontaan en bewust versterven tezamen genomen met de sterfgevallen waarbij een arts was gestopt met toediening van vocht door een maagsonde of infuus omdat de arts verdere vochttoediening als medisch zinloos beoordeelde.

De term "versterving" werd in 1996 geïntroduceerd door de psychiater Boudewijn Chabot in zijn boek "Sterven op drift". Ze werd al snel beladen toen in kranten artikelen verschenen die meldden dat het onthouden van vocht en voedsel door sommige bejaardentehuizen werd gebruikt om demente bejaarden te laten sterven. Met name het verpleeghuis Blauwbörgje in Groningen raakte in opspraak toen het aangeklaagd werd voor het plegen van versterving van een bewoner, zonder dat familieleden daarvan op de hoogte zouden zijn. Een versterving die wereldwijd bekendheid verwierf was de zaak-Terri Schiavo in de Verenigde Staten. Tot op de dag voor de sterfdag van Terri Schiavo vond een hevige juridische strijd plaats tussen haar echtgenoot enerzijds en haar ouders anderzijds, met daarachter een nationaal debat tussen voor- en tegenstanders.



</doc>
<doc id="163281" url="https://nl.wikipedia.org/wiki?curid=163281" title="Bifocaal brillenglas">
Bifocaal brillenglas

Bifocale brillenglazen zijn glazen waarmee men zowel ver als dichtbij kan zien. Als iemand hypermetroop (verziend) of myoop (bijziend) is en daarnaast ook presbyoop (oudziend) is – dat wil zeggen dat hij een leesbril nodig heeft –, kan deze persoon bifocale glazen nemen. Ook iemand die niet bij- of verziend is maar wel een leesbril nodig heeft, kan kiezen voor een bifocale bril, waarbij de verafsterkte 0 dioptrie bedraagt.

Het glas is opgebouwd uit een grondglas dat het overgrote deel van de oppervlakte in beslag neemt, hierin zit de sterkte geslepen die voor scherp zicht op afstand nodig is. Het leessegment is kleiner van formaat en vult het gebrek aan accommodatie aan zoals noodzakelijk bij presbyopie. Het segment zal het op die plek het grondglas positiever van sterkte maken, waardoor scherp nabijzicht mogelijk wordt.

Het segment zelf kan in verschillende vormen gemaakt worden. Met een rondlopende bovenlijn ("Curve Top"); een platte lijn ("Straight Top"); "pantoscopisch", waarbij de scheidingslijn schuin naar binnen loopt en de hoeken rond zijn gemaakt voor een "mooier" glas; de gehele onderste helft van het glas ("long-line").

Er bestaan ook trifocale brillenglazen. Deze hebben in het midden, dus tussen het leesgedeelte en het verafgedeelte, een zone met een sterkte die tussen die voor lezen en die voor veraf zit. Deze trifocale glazen werden vaak gebruikt door mensen die juist vaak op de tussenafstanden scherp moesten kunnen zien. Voorbeelden zijn computergebruikers en musici. Tegenwoordig lijken trifocale glazen verdrongen te worden door multifocale glazen.



</doc>
<doc id="163511" url="https://nl.wikipedia.org/wiki?curid=163511" title="Syndroom van Frégoli">
Syndroom van Frégoli

Het syndroom van Frégoli of de waan van Frégoli is een identificatiesyndroom, verwant aan agnosie en wanen. Wie aan het syndroom lijdt, heeft de bizarre opvatting dat verschillende mensen in werkelijkheid manifestaties van één persoon zijn. In de beleving van de patiënt past die persoon telkens zijn uiterlijk aan of gebruikt een vermomming. Dit kan de patiënt het paranoïde gevoel geven achtervolgd te worden. 

In beginsel is het syndroom geen echte waan, omdat de patiënt zich doorgaans realiseert dat zijn waarnemingen niet overeenkomen met de realiteit. Als gevolg van de stress kunnen zich er echter wel psychotische symptomen ontwikkelen. De aandoening kan ook een uiting van een breder ziektebeeld zijn, bijvoorbeeld schizofrenie.

Het syndroom werd in 1927 voor het eerst beschreven door P. Courbon en G. Fail ("Syndrome d’illusion de Frégoli et schizophrénie"). Ze bespraken hierin het geval van een 27-jarige vrouw die zich achtervolgd voelde door twee acteurs die ze vaak in het theater had gezien. Ze beschreef hoe deze acteurs het uiterlijk van haar bekenden aannamen om haar zo te kunnen volgen. 

De aandoening werd genoemd naar de Italiaanse acteur Leopoldo Fregoli, die aan het begin van de twintigste eeuw bekendstond om de grote snelheid waarmee hij van kostuum kon wisselen en de grote hoeveelheid personages die hij per voorstelling op het toneel wist te brengen.


</doc>
<doc id="163539" url="https://nl.wikipedia.org/wiki?curid=163539" title="Digoxine">
Digoxine

Digoxine is een hartglycoside dat uit de bladeren van het vingerhoedskruid ("Digitalis purpurea") wordt geëxtraheerd. Het is een sterk werkende stof. In 1785 werd door William Withering het klinische effect van digitalisextract op het hart beschreven. In Nederland wordt digoxine door Aspen Pharma op de markt gebracht onder de merknaam Lanoxin. Het is een geneesmiddel dat alleen op doktersrecept bij de apotheek verkrijgbaar is.

Digoxine vergroot de contractiekracht van het hart (positief-inotroop) en verlaagt de hartfrequentie (negatief-chronotroop). Daarnaast vertraagt het de geleiding over de AV-knoop (negatief-dromotroop).

Digoxine blokkeert de natrium-kalium pomp in de cellen van de hartspier. Door het veranderde evenwicht tussen natrium en kalium over het celmembraan ontstaat er een verhoogde concentratie aan calcium in de cellen van de hartspier waardoor de contractiekracht van het hart toeneemt. Via het remmen van de natrium-kaliumpomp in het autonome zenuwstelsel neemt de impulsgeleiding over de AV-knoop af waardoor de hartfrequentie daalt.

De werkzaamheid (en giftigheid) van digoxine worden beïnvloed door de kaliumconcentratie in het lichaam. De werkzaamheid van digoxine is verhoogd bij een lage kaliumspiegel, terwijl een hoge kaliumspiegel (hyperkaliëmie) een tegengesteld effect heeft. Voorzichtigheid is dan ook geboden wanneer digoxine wordt gecombineerd met geneesmiddelen die de kaliumspiegel verlagen, zoals sommige diuretica.

Digoxine heeft een smalle therapeutische breedte. Dat wil zeggen dat de werkzame dosering dicht bij de maximaal veilige dosering ligt. De dosering van digoxine moet dan ook individueel worden ingesteld, en kan eventueel langzaam worden opgebouwd. Dit noemt men "digitaliseren". De halveringstijd in het lichaam is vrij lang, meer dan een etmaal.

Het remmen van de impulsgeleiding door de AV-knoop maakt digoxine geschikt voor therapie bij sommige vormen van hartritmestoornissen, de meest voorkomende indicatie is boezemfibrilleren. De gebruikelijke dosering ligt in het algemeen tussen 0,0625 mg en 0,25 mg per dag. Hierbij dient rekening te worden gehouden met onder andere de nierfunctie en leeftijd van de patiënt. Bij bejaarde patiënten is 0,25 mg al gauw te veel, ook bij patiënten met een nierfunctiestoornis dient de dosering laag te worden gekozen. Omdat de frequentie met sommige andere, modernere middelen zoals bètablokkers of calciumantagonisten vaak beter kan worden ingesteld dan met digoxine wordt digoxine bij boezemfibrilleren als monotherapie steeds minder gebruikt. Een probleem met digoxine is dat ook als de frequentie in rust adequaat is, de patiënt bij geringe inspanning toch vaak weer een veel te snelle hartslag krijgt.

Digoxine wordt soms nog wel toegepast bij chronisch hartfalen.

In Nederland gebruiken anno 2013 circa 100.000 hartpatiënten Digoxine.


</doc>
<doc id="163770" url="https://nl.wikipedia.org/wiki?curid=163770" title="Edward Jenner">
Edward Jenner

Edward Jenner (Berkeley (Gloucestershire), 17 mei 1749 — aldaar, 26 januari 1823) was een Engelse arts, de ontwikkelaar van het pokken-vaccin op basis van koepokken.

Edward Jenner is geboren in Berkeley, Gloucestershire als achtste van negen kinderen van de lokale dominee, Stephen Jenner, en zijn vrouw Sarah. Toen Edward vijf jaar oud was, overleden zijn ouders en werd hij verder door zijn oudste zus opgevoed. Edward had van jongs af aan veel interesse in de natuur.

Hij ging in Wotton-under-Edge en Cirencester naar school. Op zijn veertiende werd hij leerling van Daniel Ludlow, de arts van Chipping Sodbury en in zeven jaar deed hij daar de ervaring op die nodig was om zichzelf als arts te kunnen vestigen.
In 1770 vertrekt hij naar St. George's Hospital in Londen om zijn opleiding af te maken bij John Hunter. Hunter zag al gauw in dat Jenner een begaafde leerling was; hun leven lang zouden ze vrienden blijven. In 1772 gaat Jenner terug naar Berkeley om zich daar als arts te vestigen. 

Jenner werkte als huisarts en als chirurg in zijn geboortedorp. Hij kreeg met allerlei soorten van problemen te maken. Vergeleken bij wat een arts en een chirurg tegenwoordig doen was zijn spectrum van behandelingsmogelijkheden klein. Aderlatingen waren aan de orde van de dag, net als het amputeren van zwaar ontstoken ledematen. Een enkele chirurgische ingreep (verwijderen van de appendix of van nierstenen) was mogelijk. Verdoving werd hierbij overigens nog niet gebruikt, dat zou pas na 1800 gaan gebeuren. 

Jenner droeg in zijn tijd actief bij aan het medisch onderzoek. Veel borstpijnen (angina) waren onbegrepen, via post-mortemonderzoek ontdekte Jenner kalk- en vetafzettingen in de grote aders rond het hart (aderverkalking), in 1772 speculeerde hij op het verband hiervan met angina.

Een andere bijdrage lag op het vlak van het verbeteren van de zuivering van kaliumantimoontartraat (KSbCHO), een chemische verbinding die gebruikt werd in de strijd tegen parasieten. De verbeterde zuiverheid maakte betere dosering mogelijk, waardoor het als medicijn betrouwbaarder en minder giftig werd.

Net als bij alle wetenschappers van zijn tijd was het werkterrein van Jenner niet beperkt tot uitsluitend zijn hoofdvak, medicijnen. Hij had bijvoorbeeld veel interesse in fossielen, en verzamelde die vlak bij huis bij de rivier de Severn. In 1819 vond hij daar bijvoorbeeld de fossiele overblijfselen van een plesiosaurus, een tot dan toe onbekend zeemonster.

Andere zaken waar hij zich intensief mee beziggehouden heeft zijn winterslaap en vogeltrek. Hij was geïntrigeerd door de vraag hoe alle levensprocessen op een lager pitje door konden gaan. Jenner en zijn vriend Hunter onderzochten ook de temperatuurwisseling in ontstoken weefsel. 

Maar de belangrijkste bijdrage aan de wetenschap die Jenner heeft gedaan ligt op het vlak van de vaccinatie.

Pokken worden veroorzaakt door het "Variolavirus". Besmetting loopt via de luchtwegen, via het bloed infecteert het virus de interne organen. De ziekte heeft een incubatietijd van 12 dagen, daarna krijgt de patiënt hoge koorts. Het virus verspreidt zich naar de huid, waar het blaasjes veroorzaakt, die tot een grootte van 6 cm kunnen groeien. Wanneer deze blaasjes openspringen, blijft er een litteken over.

De patiënt kan overlijden aan de ziekte door bloedvergiftiging, door secundaire infecties of door interne bloedingen. Is iemand besmet, dan bestaat er geen effectieve behandelingsmethode meer.

In de 18e eeuw was pokken een van de meest gevreesde ziektes. De ziekte doodde 10% van de bevolking. In de steden, waar verspreiding nog eenvoudiger ging, zelfs tot 20%. Het is een oude ziekte, het is bekend dat velen eraan gestorven zijn. Zelfs de littekens op de huid van een van de farao-mummies worden aan de pokken toegeschreven

De eerste vorm van inenting tegen de pokken was de "inoculatie met variola" ofwel de "variolatie", een methode door Mary Wortley Montagu geïmporteerd uit Turkije. Hierbij werd een minder zware vorm van pokken op de huid aangebracht. Het verminderde de kans op het ernstigste ziektebeeld, maar kon desondanks ook de dodelijke vorm veroorzaken.

Jenner was zelf ook als jongetje nog 'gevarioleerd'. De voorbereiding op de variolatie was uithongeren, purgeren en aderlaten. Daarna volgde de variolatie zelf. En ten slotte moest hij met een aantal jongens in een stal opgesloten blijven zitten tot de ziekte bij allen uitgewoed was. Die (traumatische) ervaring bleef hem altijd bij.

Net als elke arts uit zijn tijd voerde Jenner variolaties uit. Hij was echter geïntrigeerd door het boerenverhaal dat wie koepokken had gehad, geen pokken meer zou krijgen. Koepokken is een virale infectie bij koeien, die weinig gevolgen heeft naast wat blaasjes op de uier. Ook had hij kennisgenomen van het werk dat de Nederlander Geert Reinders in 1774 verricht had omtrent de enting tegen runderpest.

Melkmeisjes hadden wel vaker koepokken, en toen een van hen met koepokken Jenner raadpleegde, zag hij zijn kans om zijn theorie uit te testen. Hij koos James Phipps, de zoon van zijn tuinman uit, en infecteerde hem met de koepokken van het melkmeisje. James werd licht ziek en binnen een week weer beter. De uitgevoerde handeling werd "inoculatie met vaccinia" gedoopt, later werd dit vaccinatie genoemd. 

Vervolgens probeerde Jenner een variolatie bij James, die daar in het geheel niet meer op reageerde. Hij probeerde dit nog bij vele andere patiënten uit en in 1798 publiceerde hij zijn onderzoek in een boek: "An Inquiry into the Causes and Effects of the Variolae Vaccinae; a Disease Discovered in some of the Western Counties of England, Particularly Gloucestershire, and Known by the Name of The Cow Pox".

De nieuwe mogelijkheden werden door lang niet iedereen met beide handen aangegrepen. Bijvoorbeeld de artsen die de variolaties voor veel geld uitvoerden hadden er geen belang bij dat Jenner slaagde. Ook had niet iedereen de beschikking over veilige koepokkenvirusstammen, soms bleken deze zelfs besmet met 'gewone' pokken. Ideeën over hygiëne waren op dat moment nog niet te vergelijken met de huidige. De tegenstand ging zelfs zo ver dat er spotprenten verschenen van mensen die door de vaccinatie koeienkoppen kregen. Ook vanuit godsdienstige hoek werd heftig gereageerd, het inenten met de lage schepselen Gods zou ontoelaatbaar zijn. Desondanks werd uiteindelijk in 1840 de variolatie verboden en in 1853 de vaccinatie verplicht.

Na zijn publicatie heeft Jenner jarenlang een groot deel van zijn tijd besteed aan het geven van informatie en aan het beschikbaar stellen van koepokkenvaccins. Om hem te steunen in zijn werk heeft de Britse regering hem in 1802 £10,000 toegekend en in 1807 nog eens £20,000. 

En wat betreft eerbewijzen bleef het hier niet bij: verschillende universiteiten gaven hem eretitels, hij kreeg geschenken van allerlei groten der aarde en standbeelden werden overal in de wereld opgericht.

Jenners familieleven was niet al te rooskleurig. Jenner trouwde in 1788 met de 27-jarige Catherine Kingscote. Ze heeft hem drie kinderen geschonken, Edward (1789), Catherine (1794) en Robert Fitzhardinge (1797). Zoon Edward overleed in 1810 aan tuberculose, Catherine, zijn vrouw, overleed na veel ziek te zijn geweest in 1815 eveneens aan tuberculose. Robert is nooit getrouwd, Catherine is laat getrouwd. Jenners eerste kleinkind werd pas na zijn dood geboren. 

Door de dood van zijn vrouw raakte Jenner in een depressie en stortte zich op zijn oude passies: de tuin, zijn huis en zijn verzameling fossielen. In januari 1823 overleed Jenner aan een hartaanval, op 73-jarige leeftijd. Hij is begraven in het familiegraf in Berkeley Church, naast zijn ouders, zijn zoon en zijn vrouw.



</doc>
<doc id="163976" url="https://nl.wikipedia.org/wiki?curid=163976" title="Zaadblaas">
Zaadblaas

De zaadblaasjes of vesiculae seminales zijn twee klieren die samen met de prostaat, waar ze tegenaan liggen, het spermavocht produceren dat tijdens een orgasme met de rijpe zaadcellen uit de bijballen het sperma vormt. Circa 70% van het sperma is afkomstig uit de zaadblaasjes. Het vocht dat deze zaadblaasjes produceren is alkalisch en zorgt voor de hoge pH van het sperma. Dit is belangrijk omdat de pH van de vagina een stuk lager ligt, iets wat slecht is voor de zaadcellen. Het vocht is ook verantwoordelijk voor de geur (dan wel smaak) van het sperma.


</doc>
<doc id="164034" url="https://nl.wikipedia.org/wiki?curid=164034" title="Andrew Still">
Andrew Still

Andrew Taylor Still (6 augustus 1828 - 12 december 1917) was een Amerikaans arts die wordt gezien als de grondlegger van de osteopathie. Hij was een van de oprichters van Baker University, de oudste universiteit in de staat Kansas, en was oprichter van de "American School of Osteopathy" (thans A.T. Still University), 's werelds eerste osteopatische school in Kirksville.


</doc>
<doc id="164188" url="https://nl.wikipedia.org/wiki?curid=164188" title="Jean-Martin Charcot">
Jean-Martin Charcot

Jean-Martin Charcot (Parijs, 29 november 1825 - Morvan, 16 augustus 1893) was een Franse arts die wordt beschouwd als een van de grondleggers van de neurologie.

Na aan de Sorbonne gepromoveerd te zijn met als specialisme gewrichtsreuma, ging hij werken als ziekenhuisarts. Na enige jaren keerde hij terug naar Parijs, waar hij werd benoemd tot hoogleraar in de pathologische anatomie. Hij verrichtte zeer veel onderzoek naar anatomie en de pathologie van het zenuwstelsel en ontdekte de ziekte amyotrofe laterale sclerose (ALS). Ook toonde hij aan dat multiple sclerose en de ziekte van Parkinson twee verschillende ziekten waren. De ziekte van Charcot-Marie-Tooth, een perifere zenuwziekte is naar hem genoemd samen met Pierre Marie (1853-1940) en Howard H. Tooth (1856-1926). In 1882 werd speciaal voor Charcot de eerste leerstoel voor ziekten aan het zenuwstelsel ingesteld aan het Hôpital de la Salpêtrière (Parijs).

Als dank en erkenning voor zijn werk werd hij in 1883 benoemd tot lid van de "Académie de médecine" en de "Académie des sciences". 

In de latere jaren van zijn carrière deed hij ook onderzoek naar de verschijnselen van hysterie, waarvoor hij onder andere hypnose gebruikte. Ook na zijn overlijden was Charcot van invloed op de psychiatrie en psychoanalyse. Veel van Charcots kennis werd namelijk overgenomen door zijn leerling/student Sigmund Freud. Ook Alfred Binet en Georges Gilles de la Tourette studeerden onder Charcot.


</doc>
<doc id="164319" url="https://nl.wikipedia.org/wiki?curid=164319" title="Figuur van Thiery">
Figuur van Thiery

De figuur van Thiery is een wetenschappelijke figuur ontwikkeld door Prof. Dr. Armand Thiery (1868-1955) aan het begin van de 20e eeuw, in het kader van de experimentele psychologie, aan de Katholieke Universiteit Leuven. De figuur geeft de optische verwarring weer die het oog ervaart tijdens de observatie van voorwerpen. Thiery heeft baanbrekend werk in deze materie verricht en was een leerling van Wilhelm Wundt. Hij heeft het laboratorium voor experimentele psychologie opgestart aan de Leuvense universiteit.



</doc>
<doc id="164439" url="https://nl.wikipedia.org/wiki?curid=164439" title="Cryptorchisme">
Cryptorchisme

Cryptorchisme is een aandoening/toestand waarbij een of beide testikels wel aanwezig zijn, maar niet op de juiste plaats, namelijk in het scrotum.

Bij mensen wordt aangeraden een niet-ingedaalde testikel voor het tweede levensjaar te laten opereren om een goede kans op een latere normale functie te behouden. Een 'ontbrekende' testis kan inderdaad echt ontbreken, of kan zich ergens langs het hele indaaltraject bevinden. Meestal echter vindt men een dergelijke testis in het lieskanaal of net daarboven. In Nederland wordt bij jongetjes systematisch gecontroleerd door een aantal mensen in de gezondheidszorg (vroedvrouw, huisarts, consultatiebureau, schoolarts) of de testes in verschillende leeftijdsfasen aanwezig zijn. Slechts weinig ontbrekende testikels glippen door dit vangnet.

De testes worden embryonaal aangelegd vlak bij de nier en verplaatsen zich bij de meeste zoogdieren naderhand (maar meestal nog voor de geboorte) naar het scrotum. Bij de meeste zoogdieren is het buiten het lichaam verkeren van testes een voorwaarde voor de productie van zaadcellen, omdat daarvoor de temperatuur wat lager moet liggen dan de normale lichaamstemperatuur. Een bal die niet ingedaald is heeft meestal later geen goede zaadproducerende functie, maar soms wel een hormonale functie.

Cryptorchisme leidt tot een verhoogd risico voor het ontwikkelen van testistumoren.


</doc>
<doc id="164815" url="https://nl.wikipedia.org/wiki?curid=164815" title="Marburgvirus">
Marburgvirus

Het Marburgvirus is de veroorzaker van een ernstige en vaak dodelijke ziekte, die gepaard gaat met hevige bloedingen uit alle lichaamsopeningen.

Het zeldzame virus lijkt sterk op het Ebolavirus: beide behoren tot de familie van filovirussen (Filoviridae), en de door het Marburgvirus veroorzaakte ziekteverschijnselen lijken sterk op de ziekte die door het ebolavirus wordt veroorzaakt. Beide virussen zijn ook afkomstig uit dezelfde regio in Afrika: Oeganda en westelijk Kenia. De bron van het virus is een dierreservoir (zoönose). In 2006 werd bekend dat een buitenproportioneel groot aantal lijders was geassocieerd met grotten en mijnen, wat doet vermoeden dat de natuurlijke gastheer van het virus in een dergelijke omgeving moet leven. Een team van onderzoekers uit de Verenigde Staten en Gabon ontdekte het virus inderdaad in de fruitetende vleermuizensoort "Rousettus aegyptiacus" (Nijlroezet).

De structuur van het virus is karakteristiek voor filovirussen, met lange draadachtige virusdeeltjes die een constante diameter hebben maar die sterk in lengte variëren (800–1400 nm). De virusdeeltjes bevatten 7 bekende eiwitketens. Hoewel het Marburgvirus sterk lijkt op het Ebolavirus, treedt er geen kruisimmuniteit op: de twee virussen activeren twee verschillende antilichamen.

Het Marburgvirus was het eerste filovirus dat werd ontdekt. Het virus werd voor het eerst beschreven in 1967, toen 37 personen ziek werden in de Duitse steden Marburg en Frankfurt am Main, en in Belgrado (Joegoslavië). Het werd veroorzaakt door besmette Afrikaanse groene meerkatten ("Cercopithecus aethiops") uit Oeganda, die werden gebruikt voor het ontwikkelen van vaccins tegen polio. De apen waren ingevoerd door "Behringwerke", een Marburgse onderneming die was opgericht door de eerste Nobelprijswinnaar voor de Geneeskunde, Emil Adolf von Behring. De onderneming, die toentertijd onderdeel was van Hoechst toen van Dade Behring en daarna van Siemens, was oorspronkelijk opgericht voor het ontwikkelen van sera tegen tetanus en difterie.

Uitbraken van deze ziekte zijn bekend in 1967, 1975, 1980, 1987, 1998, 2004 en 2005. 
De meest recente uitbraak van het Marburgvirus begon eind 2004 in het noorden van Angola en heeft tot en met 17 mei 2005 311 levens geëist bij 337 vastgestelde besmettingen. Buiten de provincie Uíge waren op dat moment al vijf weken geen nieuwe besmettingen vastgesteld.
Een uitbraak in het naburige Democratische Republiek Congo tussen 1998 en 2000 eiste 123 levens. Een grotere uitbraak in Congo in 2000 eiste in drie weken tijd 140 slachtoffers.

Er zijn epidemiologen die de hypothese hebben geopperd dat de zwarte dood die in de Middeleeuwen in Europa heerste en die sinds ca 1900 altijd aan de pestbacil is toegeschreven wellicht helemaal niet door deze bacterie is veroorzaakt maar door een filovirus. Hiervoor zijn zeker ook argumenten te vinden. Dat het het Marburgvirus zelf geweest zou kunnen lijkt echter onwaarschijnlijk omdat de incubatietijd waarschijnlijk langer was.

In 2008 overleed een Nederlandse vrouw aan het virus. Zij heeft het waarschijnlijk opgelopen door contact met een vleermuis bij een bezoek aan een grot. Mensen die met haar in contact zijn geweest zijn door het RIVM nauwlettend in de gaten gehouden. Er werd geen verdere besmetting geconstateerd.
Op 6 oktober 2014 werd een nieuw dodelijk slachtoffer van het Marburgvirus gerapporteerd in Oeganda. Het slachtoffer was een 30-jarige radioloog die werkzaam was bij een ziekenhuis in Kampala. Hij overleed op 28 september aan de gevolgen van het virus. 80 andere personen werden uit voorzorg in quarantaine geplaatst.

De diagnose van het Marburgvirus is moeilijk, omdat de ziekteverschijnselen aanvankelijk lijken op die van andere (besmettelijke) ziekten, zoals griep, malaria en tyfus.

De ziekte heeft een incubatietijd van 2 tot 10 dagen. Hierna volgt een plotseling optredende koorts, hoofdpijn en spierpijn. Binnen een week ontwikkelt zich een maculopapulaire huiduitslag (huiduitslag met vlekken en knobbeltjes) gevolgd door braken, pijn in de borst en buikpijn, en diarree. De ziekte kan vervolgens steeds ernstiger worden, en gepaard gaan met geelzucht, delirium, gestoorde leverfunctie, en omvangrijke bloedingen. Herstel van de ziekte duurt lang, er kunnen nog zwelling van de teelballen, terugkerende hepatitis, en ontstekingen van het ruggenmerg, de ogen, of de speekselklieren optreden.

De ziekte heeft een zeer hoge mortaliteit, die - afhankelijk van de beschikbare medische zorg - wordt geschat tussen de 25% en 92%.

In de jaren 80 experimenteerde de toenmalige Sovjet-Unie met het geschikt maken van het Marburg-virus voor biologische oorlogsvoering. Dankzij Ken Alibek (voorheen Kanatjan Alibekov), een Sovjet-overloper die in 1992 naar de Verenigde Staten overliep, is meer bekend geworden over de Sovjetactiviteiten op dit gebied. Hij was de Eerste Onderdirecteur van Biopreparat, de organisatie die zich bezighield met ontwikkelen van biologische wapens. Wetenschappers van Biopreparat ontdekten dat, in aerosolvorm, er slechts een paar virusdeeltjes nodig waren voor het infecteren van een slachtoffer. Ze onderzochten verder hoe dit virus met een intercontinentale raket van het type SS-18 ingezet kon worden tegen bevolkingscentra in NAVO-gebied. Nadat een van de wetenschappers, dr. Nikolai Ustinov, zichzelf per ongeluk geïnjecteerd had met Marburg, konden zijn collega's uit zijn stoffelijk overschot een nog dodelijkere versie van het virus isoleren en cultiveren. Deze werd variant U genoemd naar Dr. Ustinov. Volgens Alibek waren de Sovjets in 1991 zo ver, dat ze Marburg-variant U in grote hoeveelheden konden produceren. Volgens de plannen zouden dan tien afzonderlijke richtbare, met Marburg U geladen, koppen op de genoemde raketten geplaatst worden die daarna in het operationele arsenaal van de Sovjets zouden worden opgenomen. Sinds het vertrek van Ken Alibek is weinig tot niets meer bekend over de status van het huidige Russische onderzoek naar en/of ontwikkeling van biologische wapens.



</doc>
<doc id="165003" url="https://nl.wikipedia.org/wiki?curid=165003" title="Intermetamorfose">
Intermetamorfose

Intermetamorfose is een vorm van identificatiesyndroom, verwant aan agnosie en wanen. Het belangrijkste symptoom is dat iemand de identiteit van bekenden verwart met de identiteit van andere bekenden of dat iemand het gevoel krijgt voor een ander aangezien te worden. De aandoening treedt op als uiting van een neurologische of psychische aandoening.

Een voorbeeld uit de literatuur is een man die gediagnosticeerd werd met de ziekte van Alzheimer. Na verloop van tijd zag hij zijn vrouw aan voor zijn overleden moeder en later voor zijn zuster. Als verklaring vertelde hij nooit getrouwd geweest te zijn of dat zijn vrouw hem had verlaten. Later zag hij zijn zoon aan voor zijn broer en zijn dochter voor een andere zuster. Dat het niet alleen visuele agnosie of prosopagnosie betrof, bleek uit het feit dat de misidentificatie ook tijdens telefoongesprekken bleef bestaan. Ook zag hij verscheidene malen het ziekenhuis aan voor de kerk waar hij vroeger kwam.

De aandoening werd in 1932 voor het eerst beschreven door P. Courbon en J. Tusques ("Illusions d'intermétamorphose et de la charme ").



</doc>
<doc id="165026" url="https://nl.wikipedia.org/wiki?curid=165026" title="Prosopagnosie">
Prosopagnosie

Prosopagnosie (van Grieks "prosopon" = gezicht en "agnosia" = onwetendheid) of gezichtsblindheid is een specifieke vorm van agnosie. Personen die lijden aan deze aandoening, hebben problemen bij het herkennen van gezichten, soms zelfs hun eigen gezicht in de spiegel. Hun gezichtsvermogen is intact en ze hebben in principe geen problemen om voorwerpen of vormen te herkennen. In de negentiende eeuw werd al onderzoek gedaan naar de aandoening (onder andere door Charcot), maar de naam werd pas in 1947 gegeven door de Duitse neuroloog Joachim Bodamer. De laatste jaren is er meer onderzoek gedaan, onder andere met nieuwe technieken als hersenbeeldvorming (PET en fMRI), wat ook heeft bijgedragen aan de kennis over de wijze waarop gezichten normaal worden herkend en hoe gelaatsuitdrukkingen worden geïnterpreteerd. Tot wel twee procent van de bevolking zou in meer of mindere mate aan prosopagnosie lijden.

De oorzaak is meestal hersenletsel of een neurologische aandoening, maar er zijn gevallen bekend waarbij prosopagnosie aangeboren is. De aandoening kan ook een symptoom zijn van een psychische aandoening. Aanvankelijk vermoedde men dat het probleem lag in de rechterhersenhelft, waar gezichten als één geheel (holistisch) worden herkend. Bij normale proefpersonen blijkt daarbij een gebied diep in de temporale kwab (de gyrus fusiformis) een belangrijke rol te spelen bij herkenning van gezichten. In een uitgebreide studie van Farah bleek echter dat bij 41 van de 81 prosopagnosiepatiënten, de laesies bilateraal (in beide hersenhelften) aanwezig waren. Van de overige patiënten met unilaterale laesies traden de laesies vaker op in de rechter- dan in de linkerhersenhelft. De laesies (zowel bi- als unilateraal) bleken daarbij zowel in gebieden van de occipitale als temporale schors voor te komen. Hieruit kan men concluderen dat vooralsnog geen bewijs is gevonden dat aan prosopagnosie een stoornis van één specifiek hersengebied ten grondslag ligt.

Een van de zaken die bij het onderzoek naar prosopagnosie naar voren zijn gekomen, is dat gezichtsherkenning waarschijnlijk zowel bewust als onbewust plaatsvindt. Er zijn experimenten gedaan met patiënten die afwisselend foto's van bekende en onbekende mensen te zien kregen. Ze bleken veelal niet in staat te zijn de bekenden te herkennen, zelfs niet vaag, maar bij meting van de emotionele respons met een sensor op de huid bleek wel een galvanische huidreactie op te treden. Hieruit zou kunnen worden opgemaakt dat emotie een belangrijke rol speelt bij het herkennen van gezichten. Andersom blijken mensen met prosopagnosie qua hersenactiviteit in de gyrus fusiformis niet te verschillen van normale proefpersonen als er emotionele gezichten worden aangeboden, terwijl zij wel in hersenactiviteit achterblijven wanneer gezichten met een neutrale uitdrukking worden aangeboden.

Het syndroom van Capgras wordt ook wel eens de tegenhanger van prosopagnosie genoemd. Bij dit syndroom worden gezichten wel herkend, maar hierbij ontbreekt de emotionele reactie.

Prosopagnosiepatiënten compenseren het gebrek door meer aandacht aan andere kenmerken te besteden. Ze concentreren zich bijvoorbeeld meer op het stemgeluid of richten zich op kleding om mensen te kunnen herkennen. Een vermoeiender manier van compensatie is het inschakelen van het gebied in de linkerhersenhelft waarmee details van gezichten worden herkend. Door al deze informatie te combineren, kan een prosopagnosiepatiënt de identiteit van het gezicht 'reconstrueren'. Uit onderzoek bij mensen met autisme blijkt dat deze compensatiemethode bij hen niet werkt. In plaats daarvan activeren ze hersencentra waarmee normaal voorwerpen worden herkend.




</doc>
<doc id="165376" url="https://nl.wikipedia.org/wiki?curid=165376" title="Carotenoïde">
Carotenoïde

Carotenoïden omvatten een omvangrijke groep (meer dan 600 bekende moleculen) van gele tot roodachtige kleurstoffen, die vooral in de chromoplasten van planten, in bacteriën, maar ook in de huid, in het dekschild en in het pantser van dieren alsook in de veren of in het eigeel voorkomt, wanneer deze dieren via hun voedsel deze kleurstoffen binnenkrijgen. Voorbeelden hiervan zijn de kleur van het eigeel en de kleur van het kuikentje. De flamingo dankt haar kleur aan het eten van kreeftachtigen en blauwalgen. Het astaxanthine dat in deze diertjes voorkomt, wordt opgenomen in de veren van de flamingo. Voordat dit bekend was, werden flamingo's die in gevangenschap leefden langzamerhand wit van kleur. Bij gebrek aan astaxanthine verbleken de veren.
Meestal bestaan carotenoïden uit onverzadigde koolwaterstofketens en hun oxidatieproducten. Carotenoïde is opgebouwd uit 8 isopreen-eenheden (2-methyl-1,3-butadieen-eenheden). Ze worden onderverdeeld in:

De carotenoïden behoren tot de secundaire plantenstoffen, omdat ze slechts in lage concentraties in planten voorkomen. De meestvoorkomende vormen van carotenoïden in voedingsmiddelen zijn:

De eerste drie genoemde carotenoïden kunnen in het lichaam omgezet worden in retinol ofwel vitamine A. De meeste carotenoïden fungeren als antioxidant. Of dit ook in het menselijk lichaam gebeurt is onduidelijk.

Carotenoïde is bij het overdragen van energie bij de fotosynthese betrokken als antennenpigment. Verder beschermen ze chlorofylmoleculen tegen de schadelijke gevolgen van zonlicht, bijvoorbeeld van ultraviolette straling.


</doc>
<doc id="165454" url="https://nl.wikipedia.org/wiki?curid=165454" title="Gastro-oesofageale reflux">
Gastro-oesofageale reflux

Gastro-oesofageale reflux is het verschijnsel van (periodiek) terugvloeien van maagzuur in de slokdarm (oesofagus). Andere benamingen voor de symptomen die op kunnen treden zijn brandend maagzuur of zuurbranden.

De bekendste verschijnselen zijn het proeven van maagzuur in de mond, pijn achter het borstbeen en slikproblemen.

De overgang van de slokdarm naar de maag, waar de slokdarm door het middenrif heen gaat (hiatus oesophageus) maakt een scherpe hoek, de "hoek van His". Als de maag gevuld wordt, trekt het middenrif zich samen en drukt de maaginhoud de bovenkant van de maag omhoog, waardoor de hoek van His scherper wordt en als een soort klep gaat functioneren, en voorkomt dat maaginhoud terug de slokdarm in kan stromen. Dit mechanisme wordt ondersteund door de zwaartekracht (in verticale houding) en de spierlaag in het onderste eind van de slokdarm. 

Als de afsluitende functie van deze klep is verstoord, bijvoorbeeld bij een middenrifsbreuk (hernia diaphragmatica), dan kan het maagzuur bij drukverhoging in de buik, bijvoorbeeld bij hoesten of bukken, gemakkelijker terug de slokdarm in lopen. Dit treedt eerder en sterker op wanneer iemand plat op zijn rug ligt, omdat dan de zwaartekracht niet meer mee helpt om het zuur in de maag te houden.

Refluxklachten komen wereldwijd veel voor, met name in de Westerse wereld. 25% van de bevolking ervaart maandelijks zuurbranden, 12% wekelijks, en 5% dagelijks.
Incidentele gastro-oesofageale reflux komt bij alle gezonde personen voor, omdat de afsluiting aan de onderkant van de slokdarm net boven de maag niet altijd goed werkt.

Bij mensen met een verstandelijke beperking komt frequente gastro-oesofageale reflux vaak voor; bij een IQ beneden de 50 heeft wel 52% er last van; als er ernstige bijkomende beperkingen zijn wordt dit 70% of nog hoger. Doordat de baarmoeder bij zwangere vrouwen veel ruimte in de buik inneemt geeft dat drukverhoging die ook de druk in de maag verhoogt en zo de kans op reflux verhoogt. Ook bij baby's in het eerste jaar treedt ook vaak reflux op. Zeker bij zuigelingen die liggend drinken kan dit betekenen dat de maaginhoud vrij in- en uit de slokdarm kan stromen. Dat geeft zeker bij het drinken een pijnlijke irritatie.

Refluxklachten komen zeer veel voor: maagzuurremmers vormen van alle geneesmiddelen een van de grootste kostenposten in Nederland.

Als reflux zo nu en dan optreedt dan is dat een normaal verschijnsel dat weliswaar hinderlijk is maar geen behandeling nodig heeft. Als er veelvuldig klachten door ontstaan of als er schade optreedt aan het slijmvlies van de slokdarm, dan spreekt men van refluxziekte, en is er vaak wel behandeling nodig.



</doc>
<doc id="165676" url="https://nl.wikipedia.org/wiki?curid=165676" title="Subjectief dubbelgangersyndroom">
Subjectief dubbelgangersyndroom

Een subjectief dubbelgangersyndroom is een zeldzaam identificatiesyndroom waarbij iemand het waanachtige idee heeft dat er een dubbelganger van hem bestaat, iemand met hetzelfde uiterlijk die een zelfstandig leven leidt en veelal eigen karaktereigenschappen heeft. Soms vermoedt iemand het bestaan van meerdere dubbelgangers. De aandoening treedt op bij een neurologische ziekte, een psychische aandoening of als gevolg van hersenletsel.

Het kan ook voorkomen dat iemand de overtuiging heeft dat (een deel van) zijn eigen persoonlijkheid in een ander is geplaatst. In dit laatste geval kan ook depersonalisatie voorkomen. De literatuur geeft een voorbeeld van iemand die na een operatie sterk gedepersonaliseerd was en dacht dat een deel van zijn hersenen tijdens de operatie in een andere persoon was geplaatst. Hij meende deze persoon later ook te herkennen.

Bij het syndroom treden doorgaans ook symptomen van het syndroom van Capgras op. Het dubbelgangersyndroom wordt dan ook wel het subjectieve Capgras-syndroom genoemd.

Veel onderzoek naar het syndroom is gedaan door G.N. Christodoulou ("Syndrome of subjective doubles", 1978).


</doc>
<doc id="165950" url="https://nl.wikipedia.org/wiki?curid=165950" title="Tergiet">
Tergiet

Een tergiet (van het Latijnse "tergum" voor rug) of rugplaat is een deel van het exoskelet van insecten. Het is één van de twee bedekkende chitineplaten op een segment van het achterlichaam, en wel die aan de rugkant. De corresponderende buikplaat heet sterniet. Tergiet en sterniet zijn aan de zijden met elkaar verbonden door 'flankhuiden', pleurieten genaamd.

Er is nogal wat variatie mogelijk in de uitvoering van de tergieten. Zo is in de familie duizendpotigen ("Myriapoda") bij de "Pauropoda" in de tweede tot en met zesde tergiet telkens een duidelijk zichtbaar borstelvormig zintuigorgaan ("Trichobothrion") opgenomen en kunnen bij andere segmenten de tergieten rudimentair zijn of helemaal niet voorkomen, terwijl bij de verwante "Symphyla" soms juist vorming van twee tergieten per segment voorkomt.

Bij kreeftachtigen, die vaak een erg hard pantser aan de rugzijde bezitten zijn vaak delen van het hoofd en de tergieten van enkele lichaamssegmenten met elkaar vergroeid tot de zogenoemde "carpax".


</doc>
<doc id="165952" url="https://nl.wikipedia.org/wiki?curid=165952" title="Sterniet">
Sterniet

Een sterniet is een van de twee bedekkende chitineplaten op een segment van het achterlichaam van een insect, en wel die aan de buikzijde. De corresponderende rugplaat heet tergiet.


</doc>
<doc id="166044" url="https://nl.wikipedia.org/wiki?curid=166044" title="Lotto Soudal">
Lotto Soudal

Lotto Soudal is een Belgische wielerploeg die sinds 1985 bestaat en die anno 2015 met de sponsors Lotto (een product van de Belgische Nationale Loterij) en Soudal (een Belgische producent en verkoper van lijmen en voegkitten) aan de UCI World Tour deelneemt. De ploeg staat onder leiding van Marc Sergeant.

Lotto heeft een jarenlange traditie van wielersponsoring die begon in 1985. Sindsdien prijkten er verschillende namen van cosponsors op de truitjes waardoor de ploeg door de jaren heen vaak van naam veranderde. In 2005 en 2006 prijkte de merknaam "Davitamon" op de truitjes. Dit was in 2003 en 2004 de cosponsor van de andere grote Belgische wielerploeg, Quick·Step. In november 2006 raakte bekend dat de ploeg in 2007 Predictor - Lotto zou heten, naar de zwangerschapstest van hoofdsponsor Omega Pharma. De Lotto-ploeg reed dat seizoen in zalmroze truitjes. Tijdens de jaren 2008-2009 reed de ploeg onder de naam Silence - Lotto. Van 2010 tot en met 2011 heette de ploeg "Omega Pharma - Lotto". Vanaf 2012 tot en met 2014 reed de ploeg onder de naam Lotto Belisol en sinds 2015 rijdt deze onder de naam Lotto Soudal.

Sportief manager van de ploeg is de Belg Marc Sergeant en ploegleiders zijn diens landgenoten Herman Frison, Marc Wauters, Bart Leysen, Mario Aerts en Frederik Willems

Lotto Soudal rijdt met het Belgische fietsenmerk Ridley.

Het team heeft ook een vrouwenteam: Lotto Soudal Ladies.

Tour 2010 na schrapping Menchov



</doc>
<doc id="166110" url="https://nl.wikipedia.org/wiki?curid=166110" title="Achromatopsie">
Achromatopsie

Achromatopsie is een zeer zeldzame aangeboren oogaandoening die voorkomt bij 1 op 40 000 mensen. Letterlijk betekent het "geen kleuren kunnen zien". Achromatopsie is 'volledige kleurenblindheid'. In Nederland zijn slechts enkele tientallen mensen met de diagnose voor deze aandoening.

Het menselijk oog heeft twee soorten zintuigcellen. Dicht op elkaar vooral in de gele vlek (waar je gericht mee kijkt) zijn er drie soorten kegeltjes, gevoelig voor verschillende kleuren, waardoor het mogelijk wordt kleuren te onderscheiden.
Meer verspreid, tot aan de rand van het hetvlies bevinden zich de staafjes, die veel gevoeliger voor licht zijn dan de kegeltjes. Doordat ze minder dicht op elkaar staan, en in de gele vlek ontbreken, zijn mensen die staafjes missen nachtblind en hebben een beperkt gezichtsveld met "kokerzicht".
Men onderscheidt staafjesdystrofie (retinitis pigmentosa); staafjes-kegeltjesdystrofie, en kegeltjesdsystrofie.<br>We spreken van dystrofie wanneer deze zintuigcellen door een bijzondere ziekte langzamerhand verdwijnen. 
Achromatopsie is een bijzonder geval, omdat de zintuigcellen (de kegeltjes) al bij de geboorte onwerkzaam zijn, en dat ook tijdens het leven niet meer verandert. We spreken dan van kegeltjesdysfunctie.

Iemand die aan achromatopsie lijdt (ook wel een 'achromaat'), ziet de wereld in grijstinten. Maar dat is niet het belangrijkste symptoom. Mensen die aan deze kwaal lijden, hebben over het algemeen ook een lage gezichtsscherpte (ongeveer 10% van normaal) en zijn uiterst lichtgevoelig. Zonder getinte contactlenzen, vaak gecombineerd met een donkere bril, is het zonlicht verblindend voor hen (fotofobie). Een ander symptoom voor deze aandoening is nystagmus, de ogen maken voortdurend pendelende bewegingen. Maar dit komt niet bij iedereen voor. Ook is het verlies van stereozicht geconstateerd bij een aantal patiënten. <br>Over het algemeen ervaren mensen met achromatopsie in het dagelijks leven weinig hinder van het gemis van kleurenzien. De slechte gezichtsscherpte en fotofobie veroorzaken veel meer problemen. 

Ondanks deze problemen kunnen mensen met achromatopsie, gebruikmakend van een aantal noodzakelijke hulpmiddelen, net als andere slechtzienden, een zelfstandig en volwaardig leven leiden.


De schrijvende neuroloog Oliver Sacks geeft in zijn boek "Het eiland van de kleurenblinden" (1997) een beschrijving van een reis naar het eiland Pingelap (bij Pohnpei, deelstaat van Micronesia), waar achromatopsie type 3 veel voorkomt.



</doc>
<doc id="166256" url="https://nl.wikipedia.org/wiki?curid=166256" title="Zintuiglijke gezichtsherkenning">
Zintuiglijke gezichtsherkenning

Gezichtsherkenning is het systeem waarmee de hersenen waargenomen gezichten interpreteren. Het is niet alleen mogelijk om aan de hand van gezichtsherkenning de identiteit van bekenden vast te stellen, maar ook algemene informatie over onbekenden te vergaren (bijvoorbeeld of de persoon een man of een vrouw is). Verder is het mogelijk om aan de hand van gelaatsuitdrukkingen te bepalen in welke gemoedstoestand de ander verkeert. Ook blinden kunnen gezichten herkennen door deze te betasten, maar dit levert minder nauwkeurige informatie op. Ook wordt biometrische gezichtsherkenning gebruikt als methode om mensen te identificeren.
Het vermogen om gezichten te herkennen is in beginsel al bij baby's aanwezig. Pasgeborenen leggen een speciale aandacht voor gezichten aan de dag en al na enige maanden zijn de betrokken hersencentra geactiveerd. Baby's zijn in staat het gezicht van de moeder van andere gezichten te onderscheiden. Aanvankelijk letten zijn daarbij vooral op de globale kenmerken van het gezicht. Het "inversie-effect", waarbij omgekeerde gezichten langzamer worden herkend dan gezichten die rechtop worden aangeboden, treedt pas op in de vroege schooljaren. Pas in de puberteit lijkt gezichtsherkenning volledig voltooid. Gezichtsherkenning speelt ook een grote rol bij het verder ontwikkelen van visuele perceptie in het algemeen en bij hechtingsprocessen.

Bij volwassenen is gezichtsherkenning onderdeel geworden van een complex systeem van herkenning, gedrag en beoordeling. Iemand kan bijvoorbeeld aan de hand van een gezicht het geslacht en de leeftijd van een persoon bepalen en daarmee een oordeel over de aantrekkelijkheid van die persoon vormen. Vaak vormt men op grond van de gezichtsinformatie een beeld over het karakter van die persoon. Een gelaatsuitdrukking kan van directe invloed op het gedrag van een ander zijn, bijvoorbeeld troosten bij verdriet of vrolijkheid als de ander lacht.

Er blijkt een groot verschil te bestaan tussen het vermogen om bekende of onbekende gezichten te herkennen. Het herkennen van het gezicht van een bekend persoon (bijvoorbeeld een beroemd persoon of goede kennis) is relatief makkelijk en betrouwbaar. Volgens de theorie van Bruce en Young geschiedt de herkenning van bekende gezichten volgens een aantal stappen. Eerst worden fysische kenmerken van een gezicht vergeleken met een in het geheugen opgeslagen driedimensionale representatie van bekende gezichten ("face recognition units"). Dit proces wordt gevolgd door een meer abstract stadium waarin de betekenis en naam van een persoon worden geïdentificeerd ("person identity nodes").
Echter ook bij het herkennen van bekende gezichten zoals gezichten van beroemde personen is er sprake van van variatie in gelijkenis. Gezichten van bekende personen worden bijvoorbeeld makkelijker herkend als zij lachen dan wanneer zij neutraal kijken. Daarentegen blijken mensen veel minder goed in staat een onbekend gezicht dat eenmaal gezien is, te herkennen. Dit laatste is onderzocht door proefpersonen meerdere foto's van het gezicht van eenzelfde onbekend persoon te laten beoordelen. Vaak meenden de proefpersonen dan dat het om verschillende personen ging. Verschillen in belichting, hoek van opname of gelaatsexpressies in foto's van dezelfde persoon wekken dan snel de indruk dat het om verschillende personen gaat.

Het onderzoek naar patiënten met hersenbeschadigingen maakt aannemelijk dat gezichtsherkenning berust op een specifiek systeem in de hersenen, en niet louter een variant is op het het herkennen van objecten in het algemeen. Er is niet alleen kennis opgedaan uit regulier onderzoek naar gezichtsherkenning, maar ook uit de bestudering van mensen die problemen hebben met het herkennen van gezichten (prosopagnosie). Hieruit is onder andere gebleken dat gezichtsherkenning zich op verschillende niveaus afspeelt. In de rechterhersenhelft van de slaapkwab bevindt zich een gebied waarmee gezichten in één oogopslag en als één geheel worden herkend. In de linkerhersenhelft worden de details van gezichten geregistreerd. Er zijn verder aanwijzingen gebaseerd op PET en fMRI studies van mensen dat een gebied in de gyrus fusiformis in de temporale kwab van de rechterhersenhelft specifiek betrokken is bij het waarnemen en herkennen van gezichten. Dit gebied wordt in de Engelstalige literatuur ook wel aangeduid als FFA ("fusiform face area"). In apenstudies is een soortgelijk gebied gevonden met dieptelektroden. Het is echter nog niet duidelijk of deze gebieden nu specifiek zijn voor (alleen) gezichtherkenning. Sommigen onderzoekers zijn van mening dat in de hersenen gezichtsherkenning niet wezenlijk verschilt van herkenning van objecten in het algemeen.

De z.g. Thatcher-illusie wordt vaak gezien als een bewijs dat gezichtsherkenning berust op een specifiek systeem in de hersenen. De illusie toont namelijk aan dat omgekeerde gezichten veel lastiger te herkennen zijn dan gezichten in de normale positie. Dit effect is ook veel sterker dan omkering van andere bekende objecten. Omgekeerde gezichten worden meer op de samenstellende détails beoordeeld, terwijl normale gezichten vermoedelijk als een globale vorm worden herkend.

Sommige dieren zijn goed in staat gezichten van soortgenoten te herkennen. Bij primaten die in sociale groepen leven is het van belang dat zij soortgenoten snel herkennen. Een neurologisch bewijs hiervoor is gevonden bij de resusapen ("Macaca mulatta"). Macaken hebben een visueel systeem dat sterk lijkt op dat van de mens en hun hersenen bevatten eveneens gezichtsspecifieke zenuwcellen in onder andere de gyrus temporalis superior. Deze cellen blijken gevoelig voor bepaalde gelaatsexpressies en de blikrichting bij verschillende standen van het gezicht.
Gedragsstudies hebben eveneens bewijs gevonden dat zowel chimpansees als resusapen, en capucijnerapen ("Cebus apella") in staat zijn op foto's gezichten van zowel bekende als onbekende soortgenoten te herkennen.
Amerikaanse kraaien ("Corvus brachyrhynchos") blijken bedreigende gezichten van mensen te kunnen herkennen. Bij het zien van bedreigende gezichten blijkt in de hersenen van de kraai een neuraal circuit dat met vrees is geassocieerd te worden geactiveerd. Ten slotte blijken schapen ("Ovis aries") in staat foto's van gezichten van soortgenoten te herkennen. Ook in schapenhersenen bevinden zich gezichtsspecifieke groepen van zenuwcellen.


</doc>
<doc id="166498" url="https://nl.wikipedia.org/wiki?curid=166498" title="Murk van Phelsum">
Murk van Phelsum

Murk van Phelsum (waarschijnlijk Leeuwarden, 6 augustus 1732 - Sneek, 21 augustus 1779) was een Nederlands arts die in de laatste jaren van zijn leven in Sneek leefde. Het hagedissengeslacht "Phelsuma" (Madagaskar-daggekko's) is naar hem genoemd.

Zijn ouders waren Fekke Sikkes en Antje Murks, volgens Tresoar woonachtig te Leeuwarden. Zij trouwden volgens Tresoar in 1723 te Leeuwarden. In 1749 is zijn vader volgens Tresoar meester gortmaker te Franeker, met als vermelding dat zijn zoon er student is.

Zijn geboortedatum blijkt uit de tekst van een geboortelepel:

"Murk Fekkes gebooren den 6 augusti 1732 woensdags om half een uir"

Van Phelsum begon zijn studie aan de Universiteit van Franeker in 1746 volgens Album Studiosorum Academiae Franekerensis. In 1754 wordt hij in datzelfde album genoemd als med cand. In 1755 promoveert hij daar volgens Album Promotorum Academiae Franekerensis met als titel van zijn proefschrift De varis et valgis. Hij vestigde zich als arts in Bolsward en verhuisde in 1764 naar Sneek. Van Phelsum was een helmintholoog, hij bestudeerde (parasitaire) wormen. Op 13 maart 1780 werd zijn bibliotheek verkocht. Zijn overlijden wordt vermeld op een gedachtenislepel:

"Murk Fekkes van Phelsen is overleeden op saterdag de 21 aug 1779 s morgens om 6 uur oud 47 jaar en 2 weeken"

In 1825 noemde de Britse zoöloog John Edward Gray een geslacht van gekko's naar Van Phelsum. De gekko's waren al eerder beschreven maar Gray was de eerste die deze geslachtsnaam gebruikte. De groep bestaat uit ruim vijftig soorten en twintig ondersoorten, die vaak prachtige kleuren hebben. Twee soorten zijn inmiddels uitgestorven.



</doc>
<doc id="166544" url="https://nl.wikipedia.org/wiki?curid=166544" title="Find-a-Drug">
Find-a-Drug

Het Find A Drug (FaD)-project is een distributed computing-project met als doel het vinden van medicijnen tegen verschillende ziekten. Het project richt zich het meest op kanker en hiv, maar ook andere ziekten als malaria, multiple sclerose, diabetes, alzheimer en SARS komen aan bod.

In het project worden proteïnen geselecteerd die vermoedelijk een rol spelen bij een ziekte. Bijvoorbeeld een proteïne die zorgt voor een verhoogde aanleg van bloedvaten in een tumor of een proteïne die celgroei reguleert. Vervolgens worden op deze "targets" één voor één grote aantallen moleculen "gepast". Dit "passen" vereist veel rekenwerk, en dit is waar de techniek van distributed computing voor wordt ingezet. Op deze manier worden uit zo'n 500 miljoen moleculen enkele honderden moleculen geselecteerd die erg hoopvol lijken. Deze moleculen worden dan in het laboratorium getest op het werkelijk uitschakelen van de proteïne en genezing van de ziekte. Een aantal keren per jaar worden de laboratoriumresultaten bekendgemaakt.



</doc>
<doc id="166547" url="https://nl.wikipedia.org/wiki?curid=166547" title="Community TSC">
Community TSC

Community TSC was een distributed computing-project waarbij werd gezocht naar een medicijn tegen Tubereuze Sclerose Complex (ziekte van Bourneville-Pringle).

De ziekte van Bourneville-Pringle is een ernstige kinderziekte. Het is een erfelijke afwijking die kan leiden tot tumoren in meerdere organen. Het project is begonnen om efficiënter en tegen lagere kosten naar potentiële medicijnen te kunnen zoeken. Men test met computerberekeningen moleculen tegen verschillende ziektes door gebruik te maken van de TSC-client. Moleculen die positief uit de test komen, worden aan wetenschappers doorgegeven, die ze dan in het echt kunnen testen tegen de ziekte.

Op 15 april 2009 is dit project gestopt. 



</doc>
<doc id="166550" url="https://nl.wikipedia.org/wiki?curid=166550" title="D2OL">
D2OL

Het Drug Design and Optimization Lab (D2OL)™ is een distributed computing-project om medicijnen te vinden voor de 5 'meest besmettelijke ziekten op aarde': Ebola, miltvuur (antrax), pokken, SARS en malaria.

D2OL doet dit volgens het sleutelgat/sleutel principe: het "past" moleculen van mogelijke medicijnen in moleculen van de ziekten. De beste kandidaat-medicijnen (volgens de computerberekeningen) worden dan in het laboratorium van TRI (The Rothberg Institute) getest door wetenschappers. Dit instituut is een non-profit instituut.



</doc>
<doc id="166939" url="https://nl.wikipedia.org/wiki?curid=166939" title="Varicella-zostervirus">
Varicella-zostervirus

Het varicella-zostervirus of VZV is een van de acht herpesvirussen, HHV-3 (humaan herpesvirus type 3), dat mensen infecteert. Het veroorzaakt bij kinderen vaak waterpokken en bij volwassenen gordelroos en postherpetische neuralgie, wat bij kinderen nauwelijks voorkomt. Het merendeel van de bevolking, ca 90%, blijkt bij bloedonderzoek antistoffen te hebben tegen varicella-zoster.

Het varicella-zostervirus heeft verschillende namen, waaronder: waterpokkenvirus, herpes zoster, varicellavirus, zostervirus, en humaan herpesvirus type 3 (HHV-3).

Primaire VZV-infectie resulteert in waterpokken (varicella), wat zelden tot complicaties als hersen- of longontsteking leidt. Zelfs wanneer klinische symptomen van waterpokken zijn verdwenen, blijft het virus sluimerend aanwezig in het zenuwstelsel van de geïnfecteerde persoon, in de vijfde hersenzenuw (nervus trigeminus) en het ganglion spinale. In ongeveer 10-20% van de gevallen recidiveert VZV op latere leeftijd, wat de ziekte herpes zoster, ofwel gordelroos, veroorzaakt. Benoemenswaardige complicaties van gordelroos zijn postherpetische neuralgie, zoster multiplex, myelitis, herpes ophthalmicus of zoster sine herpete.

VZV is nauw gerelateerd aan herpes-simplexvirussen HSV, doordat ze veel genoomhomologie delen. De bekende envelop-glycoproteïnes gB, gC, gE, gH, gI, gK, gL komen overeen met die van HSV, hoewel er geen vergelijkbaar eiwit is voor HSV gD. VZV is bovendien niet in staat om LAT (latency-associated transcripts) te produceren, dat een belangrijke rol speelt in het induceren van HSV als latente infectie. VZV-virionen hebben de vorm van regelmatige veelvlakken van 150-200 nm in diameter. VZV is evenals het humaan papillomavirus HPV een icosaëder, waarvan de lipidelaag het nucleocapside van 162 capsomeren bedekt. Het dubbellaags DNA is lineair van 125 kbp lang. Het capside is door een aantal losliggende eiwitten omgeven, dat bekendstaat als het tegument. Veel van deze eiwitten spelen een belangrijke rol in het initialiseren van virusreplicatie in de geïnfecteerde cel. Het tegument wordt op zijn beurt door een lipidelaag omgeven, die met glycoproteïnes is bezaaid. Die zijn op de buitenkant van het virion te zien.

Het virus is zeer gevoelig voor ontsmettingsmiddelen, vooral voor natriumhypochloriet. Bij de mens kan het met aciclovir tegen waterpokken worden behandeld, met famciclovir, valaciclovir tegen gordelroos, met zoster-immuun globuline (ZIG) en ribavirine.

Klinisch onderzoek in de Verenigde Staten heeft aangetoond dat het vaccin Varivax minstens 10 jaar tegen VZV effectief is in het voorkómen van waterpokken in gezonde personen.
De vaccinatie beschermt tegen de ontwikkeling van herpes zoster, doordat het vaccinvirus minder snel een reactivatie in de vorm van een herpes zoster geeft dan het wildtype virus. De incidentie van herpes zoster na vaccinatie bij gezonde kinderen in de Verenigde Staten is 18 per 100.000. Dat is minder dan de natuurlijke ontwikkeling, waarvan de incidentie 77 per 100.000 is. Het vaccin mag in Nederland niet bij zwangeren worden toegediend wanneer het de actieve immunisatie betreft waarbij het levend verzwakt virus wordt toegediend. Er zijn echter tot op heden geen negatieve effecten waargenomen bij zwangeren die ten onrechte een VZV-vaccin kregen.


</doc>
<doc id="166950" url="https://nl.wikipedia.org/wiki?curid=166950" title="Glossolalie">
Glossolalie

Glossolalie of glossolalia is een ongebruikelijk spraakgedrag, ook wel klanktaal of tongentaal genoemd. Het woord is afkomstig van het Griekse γλωσσα (glossa - taal, tong) en λαλειν (lalein - spreken). De gebruikte woorden zijn voor buitenstaanders onbegrijpelijk en hebben geen overeenkomst met een bestaande taal. Er is in dat geval geen sprake van een syntaxis, maar er is wel een bepaalde fonetische structuur die taalgebonden lijkt te zijn. Een Chinese glossolalist zal bijvoorbeeld een ander klankspectrum gebruiken dan een Engelse. De glossolalist beschouwt zijn glossolalie over het algemeen wel als een communicatieve uiting.

Hoewel glossolalie kan voorkomen bij psychotische aandoeningen als schizofrenie, heeft het verschijnsel voornamelijk religieuze connotaties. Verondersteld wordt dat de Pythia van Delphi zich van glossolalie bediende. Het verschijnsel komt verder onder andere voor bij de Inuit, Saami, verschillende sjamaanse culturen en in de voodoo-cultuur. Ook in het christendom komt er binnen een aantal groeperingen en kerken (vooral die van de pinkster- en charismatische beweging) glossolalie voor die men kan aanduiden als christelijke glossolalie. 

De oudst bekende (vermoedelijke) optekening van glossolalie is te vinden in een van de gnostische geschriften die gevonden zijn in Nag Hammadi. Een deel van de tekst luidt:<BR>

Het eerste psychologische onderzoek naar het verschijnsel werd rond 1900 gedaan door Théodore Flournoy aan de hand van de astrale talen van Hélène Smith, de zieneres van Genève. In 1927 verscheen het boek "Speaking with tongues; historically and psychologically considered" van G.B. Cutten, dat jarenlang als standaardwerk gold. Cutten legde een verband tussen glossolalie, schizofrenie en hysterie. 

De linguïst Roman Jakobson onderzocht de glossolalie bij een sekte in Rusland en registreerde de klankverschuivingen in de bezweringsformules (zie b.v. Yaguello, 1984).

John Kildahl beschreef het verschijnsel in 1972 echter vanuit een ander psychologisch perspectief ("The Psychology of Speaking in Tongues"). Hij constateerde dat glossolalie niet noodzakelijk een uiting van een psychische aandoening is en dat glossalisten minder last van stress hebben. Wel hebben glossalisten volgens Kildahl meer behoefte aan autoriteitsfiguren en hebben ze vaker een crisis in hun leven doorgemaakt dan de controlegroep. 

Nicholas Spanos beschreef glossolalie als een verschijnsel dat aangeleerd kan worden en waarvoor geen trance is vereist ("Glossolalia as Learned Behavior: An Experimental Demonstration", 1987).

In het Nieuwe Testament is het de vertaling voor het oud-Griekse woord "glõssa" (tong, taal [met name niet op natuurlijke wijze verkregen]).

De opvattingen over de betekenis en het belang van het spreken in tongen zijn binnen de christelijke wereld zeer verdeeld. Waar sommigen de opvatting hebben dat het een duivels fenomeen is waarvoor moet worden gewaarschuwd, spreken anderen van de Bijbelse teksten die over het spreken in tongen leren. Daarnaast zijn er velen die van mening zijn dat niet ieder christen in tongen kan spreken en anderen dat dit bij iedere christen wel het geval zou moeten zijn.

In de Bijbel is het spreken in tongen vermeld als één van de 'Gaven van de Geest' en tevens de enige, uiterlijk waarneembare gave. Toen Jezus de herkenningspunten noemde van een gelovige (Marcus 16), was het 'spreken in nieuwe tongen' het tweede genoemde herkenningspunt. De eerste uiting ervan is vastgelegd in het boek van de Handelingen 2, waarin allen die de Heilige Geest ontvingen "...begonnen te spreken zoals de Geest hen gaf uit te spreken.". Het spreken in tongen is later door onder andere Petrus gebruikt als herkenningspunt voor het ontvangen van de Heilige Geest (Handelingen 10:44). Paulus beschrijft het doel en het correcte gebruik van het spreken in tongen uit in twee van zijn zendbrieven (Romeinen 8 en 1 Korintiërs 12 en 14). 

De functies zijn:





</doc>
<doc id="166966" url="https://nl.wikipedia.org/wiki?curid=166966" title="Chromoplast">
Chromoplast

Chromoplasten zijn veranderde chloroplasten en geven de kleur aan veel plantendelen, zoals de rode kleur van tomaat, de rijpe rozenbottel, de rode en gele paprika en de bloemkleur. Ze bevatten carotenoïden of xantofyl. Xantofyl zorgt voor een gele kleur.

Bij de bruinwieren (Phaeophyta) komt in de chromoplasten ook nog een geringe hoeveelheid chlorofyl voor.


</doc>
<doc id="166983" url="https://nl.wikipedia.org/wiki?curid=166983" title="Xanthofyl">
Xanthofyl

Xanthofyl is naast caroteen de belangrijkste groep van carotenoïden (kleurstoffen). Het is een groep van zuurstofhoudende derivaten van caroteen. 

De xanthofylle kleurstoffen komen zowel bij planten als dieren voor dit in tegenstelling tot caroteen dat alleen bij planten voorkomt.

De belangrijkste xanthofylle kleurstoffen zijn:


</doc>
<doc id="166987" url="https://nl.wikipedia.org/wiki?curid=166987" title="Spirometer">
Spirometer

Een spirometer ("spirare" = ademhalen) is een apparaat dat de longfunctie meet.

Bij het uitvoeren van een spirometrie moet de patiënt in de spirometer blazen. Er zijn verschillende testen voorhanden, waarvan de belangrijkste de geforceerde vitale capaciteit is. De patiënt moet dan volledig inademen en met alle kracht alle lucht zo snel mogelijk uitblazen in de spirometer.

Er zijn verschillende typen spirometers. De meest gebruikte methoden zijn indirect: het volume wordt berekend aan de hand van het debiet. De meeste hedendaagse spirometers gebruiken een van de volgende meetprincipes: pneumotachograaf, turbine, anemometer of ultrasoon.


</doc>
<doc id="166994" url="https://nl.wikipedia.org/wiki?curid=166994" title="Spirometrie">
Spirometrie

Spirometrie is een medisch onderzoek dat de functie van de longen meet. Voor het uitvoeren van een spirometrie wordt gebruikgemaakt van een spirometer. Spirometrie kan vaak bij de huisarts worden uitgevoerd en is in de meeste ziekenhuizen onderdeel van het uitgebreide longfunctieonderzoek.

Er bestaan verschillende spirometrietesten. De meest gebruikte is de geforceerde vitale capaciteit (FVC, "forced vital capacity"). 
Bij deze test zit de patiënt rechtop, ademt hij volledig in en blaast hij alle lucht zonder hapering of onderbreking zo snel en krachtig mogelijk uit in de spirometer. Het is een zeer belangrijke test voor het opsporen van ademhalingsziekten zoals astma en COPD. De belangrijkste parameters van een spirometrie zijn de FEV1 dit is de eensecondewaarde (het uitgeblazen volume tijdens de eerste seconde van de test), de FEF25-75 (het gemiddelde debiet tussen 25 en 75% van de FVC) en de PEF ("peak expiratory flow", de hoogste flow van de test).

Wanneer de FEV1 wordt gedeeld door de vitale capaciteit (gemeten tijdens een aparte, niet geforceerde, meting) krijgt men de Tiffeneau-index. De normale waarde voor deze index is ca. 0,75. Onder 0,70 is er sprake van een obstructieve longfunctie. Indien bij de bepaling van de Tiffeneau-index geen gebruik gemaakt wordt van een apart gemeten vitale capaciteit, maar van de geforceerde vitale capaciteit, zal de index hoger uitvallen aangezien bij de geforceerde metingen de vitale capaciteit lager wordt door het collaberen van luchtwegen. De mate van obstructie wordt dan onderschat.



</doc>
<doc id="167023" url="https://nl.wikipedia.org/wiki?curid=167023" title="Plastide">
Plastide

Met de naam plastide wordt een groep van organellen aangeduid, die alleen in cellen van planten en algen voorkomen.

Plastiden vermeerderen zich min of meer zelfstandig door binaire deling. Bij normale celdeling (mitose) vindt er een gesynchroniseerde (door de celkern gestuurd) deling van de plastide(n) plaats, waarbij beide dochtercellen de helft van de plastide(n) krijgen. Iets vergelijkbaars vindt ook plaats bij de verdeling van de mitochondriën over de dochtercellen.

Bij de bevruchting komen de plastiden alleen via de eicellen in de zygote, omdat plastiden niet voorkomen in de zaadcellen of stuifmeelkorrels.

Plastiden hebben een plastoom dat uit plastiden-DNA bestaat en ribosomen (plastoribosomen). Het plastoom bestaat uit ongeveer 120 genen. Door de aanwezigheid van DNA treedt in een plastide transcriptie en translatie op. De meeste eiwitten kunnen de plastiden niet zelf aanmaken en worden geïmporteerd vanuit het cytoplasma. De productie van dergelijke eiwitten wordt gereguleerd door genen in de celkern.

Een plastide bij planten wordt omhuld door twee biomembranen en tot vier biomembranen bij veel algen. 

De volgende celorganellen behoren tot de plastiden:

De proplastiden komen voor in de meristemen van vaatplanten en hebben een nog gering ontwikkeld binnenmembraansysteem. 

Uit de proplastiden kunnen alle typen plastiden ontstaan, terwijl de verschillende typen plastiden afhankelijk van de omstandigheden in elkaar kunnen overgaan. Onder lichtomstandigheden worden chloroplasten gevormd en in het donker etioplasten. Etioplasten kunnen als ze in het licht komen overgaan in chloroplasten en chromoplasten als ze in het donker komen in etioplasten.

De herfstkleur bij sommige bladeren ontstaat doordat de chloroplasten overgaan in chromoplasten.

In vergelende bladeren gaan de chloroplasten over in gerontoplasten, wat misschien eenzelfde proces is als de overgang van chloroplasten in chromoplasten bij rijpende tomaten. Zowel chromoplasten als gerontoplasten kunnen weer overgaan in chloroplasten.
De meest eenvoudige eukaryoten hebben geen plastiden, maar wel de andere organellen, zoals celkern, mitochondium, golgiapparaat en endoplasmatisch reticulum. Volgens de endosymbiontentheorie werden de plastiden verkregen door endosymbiose. Vanwege het grote effect dat het verwerven van mitochondriën en plastiden heeft gehad op de fylogenie van het leven wordt de term endosymbiose vaak als een equivalent gebruikt voor de verwerving van deze organellen.

Bij "endosymbiose" zijn de volgende typen te onderscheiden:
In enkele gevallen is bij secundaire en tertiaire endosymbiose de oorspronkelijke endosymbiont sterk gereduceerd en zijn hoogsten nog fragmenten van het plastide-genoom terug te vinden in de celkern van de gastheercel, in andere gevallen zijn er nog organellen van aanwezig. De kern kan gereduceerd zijn tot een 'nucleomorf' en is soms nog beperkt functioneel.


</doc>
<doc id="167667" url="https://nl.wikipedia.org/wiki?curid=167667" title="Xenoglossie">
Xenoglossie

Xenoglossie of xenolalie is het verschijnsel dat iemand zich uit in een taal die hij niet heeft aangeleerd, maar die begrijpelijk is voor degenen die die taal beheersen. Het woord is een samenstelling van de Griekse woorden "xenos" (vreemd) en "glossa" (tong) / "lalein" (spreken). Xenoglossie is nog nooit onder wetenschappelijke omstandigheden waargenomen, en behoort dus voornamelijk tot de parapsychologie. De psychiater Ian Stevenson claimt wel dat zijn onderzoek het bestaan van xenoglossie ondersteunt, maar zijn resultaten krijgen geen bijval van de wetenschappelijke gemeenschap.

Incidenteel komt het verschijnsel voor bij mensen met een savantsyndroom. Of het hier een werkelijke uiting in de betreffende taal betreft, wordt doorgaans betwijfeld. Aangenomen wordt dat het gaat om in het geheugen opgeslagen informatie die wordt gereproduceerd zonder dat de persoon de precieze betekenis van zijn uitlatingen kent. Het kan ook voorkomen dat de omgeving van een persoon wartaal of glossolalie als bestaande taal meent te herkennen (dit gebeurde bijvoorbeeld met Philip K. Dick).

In religieuze context zijn de reacties op xenoglossie verdeeld. In bepaalde christelijke groeperingen (met name die van de pinkster- en charismatische beweging) wordt xenoglossie bijvoorbeeld als een positieve religieuze ervaring nagestreefd (zie christelijke glossolalie). In andere, doorgaans meer reformatorische kringen wordt het verschijnsel soms als een kwaad of zelfs als een bezetenheid door een duivel gezien.

Als men de onbekende taal ook kan schrijven, noemt men dit "xenografie".



</doc>
<doc id="168041" url="https://nl.wikipedia.org/wiki?curid=168041" title="Wisselgebit">
Wisselgebit

In de periode waarin de melktanden door definitieve tanden vervangen worden, spreekt men van een wisselgebit. Er zijn dan tanden van beide soorten in het gebit aanwezig. Bij de mens duurt het wisselgebit ongeveer vanaf het 5 tot het 14 jaar.

Na een bepaalde tijd waarin een melktand "wiebelt", valt deze vanzelf uit het tandvlees. Dit heeft twee oorzaken. Ten eerste duwt de nieuwe tand de melktand naar buiten. Ten tweede wordt er een stof aangemaakt waardoor de wortel van de oude tand langzaam oplost. Op een gegeven moment heeft deze dus geen houvast meer.

Als de melktanden blijven zitten terwijl de nieuwe tanden al doorkomen, spreken we van een "persistent melkgebit". Hierbij lost de tandwortel niet goed op, en staan er op een gegeven moment twee tanden in het gebit, waar er maar plaats is voor een. De gevolgen zijn scheve, moeilijk te poetsen tanden.

Chronologisch kunnen we de evolutie van het wisselgebit bij de mens als volgt schetsen:



</doc>
<doc id="168063" url="https://nl.wikipedia.org/wiki?curid=168063" title="Koliekpijn">
Koliekpijn

Koliekpijn is hevige pijn die ontstaat ten gevolge van een verkramping. Deze pijn is sterk aanwezig op de voorgrond en kan niet genegeerd worden. Het is pijn waarvan men ook 's nachts wakker wordt. 
Koliekpijn is een slecht te lokaliseren pijn die gepaard gaat met bewegingsdrang en gepaard kan gaan met misselijkheid en braken. 

De kramp treedt op in holle organen, zoals de darmen, de galwegen of de urinewegen. 


Een symptoom van koliek is hevige krampachtige pijn met een weerkerend karakter. Soms gepaard gaand met braken of diarree, afhankelijk van de oorsprong van de verkramping.

Koliek bij dieren is te zien wanneer het dier met opgetrokken buik en gekromde rug staat.

De behandeling is afhankelijk van het onderliggende lijden. Nierstenen worden soms conservatief en soms door middel van vergruizing behandeld. Verstopping van de galgang (ductus choledochus) door een galsteen wordt meestal opgelost door verwijdering van de steen tijdens een endoscopische retrograde cholangiopancreaticografie (ERCP). Darmkrampen kunnen wijzen op een mechanisch probleem: ileus, het stoppen van de darmpassage door verschillende oorzaken. Pijnstillers worden alleen gegeven als de oorzaak bekend is en chirurgisch ingrijpen niet nodig is.


</doc>
<doc id="168138" url="https://nl.wikipedia.org/wiki?curid=168138" title="Fenolftaleïne">
Fenolftaleïne

Fenolftaleïne is een organische verbinding, meer bepaald een trifenylmethaankleurstof, met als brutoformule CHO. De stof komt voor als witte tot lichtpaarse kristallen, die slecht oplosbaar zijn in water.

Fenolftaleïne kan bereid worden uit een stoichiometrisch mengsel van gesmolten ftaalzuuranhydride en fenol onder de katalyse met geconcentreerd zwavelzuur.

Fenolftaleïne wordt hoofdzakelijk gebruikt als zuur-base-indicator, om bij een zuur-basetitraties het equivalentiepunt te bepalen. Het omslagpunt van de indicator wordt als equivalentiepunt beschouwd. Als indicator wordt fenolftaleïne vooral gebruikt bij titraties van een zuur (in de erlenmeyer) met een base (in de buret).

Omdat bij het omslagpunt van fenolftaleïne de oplossing al basisch is lost koolstofdioxide uit de lucht makkelijk op. De reactie heeft tot gevolg dat de oplossing minder basisch wordt omdat naast het carbonaat-anion ook water wordt gevormd. De oplossing wordt weer kleurloos. Er wordt daarom getitreerd tot de eerste violette kleur die in de oplossing stabiel blijft gedurende minstens 30 seconden.

Andere toepassingen zijn indicator voor bloed in de Kastle-Meyer-test en de verdwijnende haarkleurstof van "Hollywood Hair" Barbie.

Zoals veel indicatoren heeft een oplossing van deze stof bij lagere pH-waarden een andere kleur dan bij hogere: fenolftaleïne is bij een pH van 8,2 of lager kleurloos en bij een pH van 10,0 of hoger paarsrood. Echter, in een sterk basisch milieu (pH > 13,0) ontkleurt fenolftaleïne na korte tijd. De indicatoroplossing wordt bereid door 1 gram op te lossen in circa 50 milliliter ethanol, waarna het volume met gedemineraliseerd water op 100 milliliter gebracht wordt.




</doc>
<doc id="168376" url="https://nl.wikipedia.org/wiki?curid=168376" title="Brughoektumor">
Brughoektumor

Een brughoektumor, ook wel "vestibulair schwannoom" of "acusticusneurinoom" genoemd is een zeldzame, goedaardige tumor in de schedel. Per jaar wordt in Nederland bij ongeveer 160 mensen de diagnose gesteld. De locatie van deze tumor is in de brughoek. Deze locatie wordt begrensd door het rotsbeen, de hersenstam (pons is brug) en de kleine hersenen (cerebellum). De tumor groeit in het algemeen zeer langzaam.

Deze tumor gaat in 80% van de gevallen uit van de evenwichtszenuw (nervus vestibularis). Hierdoor vermindert de functie van deze evenwichtszenuw, maar ook andere zenuwen kunnen aangedaan zijn zoals de aangezichtszenuw (nervus facialis) of de gehoorzenuw (nervus cochlearis), omdat zij in de verdrukking komen in het benige kanaal waardoor deze zenuwen lopen.

De symptomen zijn:

Omdat de tumor zeer langzaam en soms helemaal niet groeit wordt in sommige gevallen gekozen voor een afwachtend beleid, omdat behandeling van de tumor ook bijwerkingen heeft. In zulke gevallen wordt dan ieder jaar een MRI-scan gemaakt.
Wanneer er voor gekozen wordt om de tumor te behandelen kan dit door middel van bestraling of een operatie. Beide behandelmethoden kunnen als gevolg hebben dat het gehoor blijvend volledig uitvalt en er kan een gehele of gedeeltelijke aangezichtszenuwverlamming optreden. De manier van behandelen wordt met name bepaald door de grootte van de tumor. Een grotere tumor reageert niet goed op bestraling. Als het gehoor reeds door de tumor is beschadigd zal het risico van verdere beschadiging door een behandeling wellicht minder zwaar worden gewogen. De operatie om de tumor te verwijderen wordt uitgevoerd door een kno-arts en/of neurochirurg. 



</doc>
<doc id="168660" url="https://nl.wikipedia.org/wiki?curid=168660" title="Magnetic resonance imaging">
Magnetic resonance imaging

Magnetic resonance imaging (MRI) of kernspintomografie is een vorm van medische beeldvorming. In de Belgische geneeskunde wordt dikwijls gesproken van NMR, een afkorting van "nuclear magnetic resonance" (kernspinresonantie), naar het natuurkundige verschijnsel dat aan deze vorm van beeldvorming ten grondslag ligt. Bij magnetic resonance imaging wordt gebruikgemaakt van een MRI-scanner.
In het artikel MRI-scanner worden de fysische en technische achtergronden beschreven. In dit artikel wordt beschreven op welke wijze artsen de techniek gebruiken in bijvoorbeeld de neurologie, bij inwendige ziekten en de orthopedie.

MRI kan voor soortgelijke doelen worden gebruikt als beeldvorming met röntgenstraling (met name tomografie), maar heeft het voordeel dat de radiogolven die voor MRI worden gebruikt niet schadelijk zijn voor het menselijk lichaam. Daar staat tegenover dat voor MRI een zeer sterk magnetisch veld nodig is. Hoewel dat bij gebruik van supergeleiding niet veel energie hoeft te vragen, maakt het een MRI-apparaat wel duur.

Enkele voorbeelden van toepassingen van MRI:

Met functionele MRI (fMRI) is het mogelijk geworden te zien welke hersengedeelten tijdens een bepaalde activiteit meer zuurstof gebruiken. Dit wordt zowel in het biologische (medische) als in het psychologische onderzoek toegepast, en bepaalt daardoor mede de ontwikkeling van de psychologie, die tegenwoordig niet alleen een van de sociale wetenschappen, maar ook een van de neurowetenschappen geworden is.

Röntgenstraling wordt geabsorbeerd door materialen. Ze kan dus verschil maken tussen bijvoorbeeld bot (bevat calcium) en lucht in de longen. MRI kan verschil maken tussen weke delen en is daardoor effectiever bij de meeste aandoeningen, maar niet bij botafwijkingen; voor een schedelbasisfractuur zal men een CT-scan met röntgenstraling maken, voor een hersenkneuzing een MRI.

Bij multipele sclerose zijn met MRI diffuse witte vlekken te zien in hersenen en ruggenmerg. Hoewel andere ziekten, zoals de ziekte van Lyme hierop gelijkende beelden kunnen veroorzaken, is het meestal mogelijk met een combinatie van MRI en laboratorium de diagnose te stellen.

Bij een recente beroerte maakt men in principe een CT-scan. Deze is altijd aanwezig en het scannen duurt korter, zodat men eventueel bij een niet bloederig herseninfarct kan overgaan tot openen van het bloedvat. Bij twijfel kan een MRI gemaakt worden, deze toont het infarct eerder dan de CT-scan en toont meer details. Diffusion weighted imaging is bijna 100% sensitief op dit gebied.
In het verdere verloop is een MRI een prima manier om het verloop te vervolgen. Ook kan een MRI worden ingezet om bij andere aandoeningen zoals de (ziekte van Parkinson of dementie een beroerte uit te sluiten. Met MR-angiografie (met contrastvloeistof) kan men de plek in de bloedvaten opsporen, waar de bloedproppen die de beroerte of de TIA veroorzaakten vandaan kwamen.

Vooral wanneer er tevens een contrastmiddel wordt toegediend is een tumor goed zichtbaar te maken met MRI. Andere MRI-technieken kunnen gebruikt worden om het gezwel nader te onderzoeken; MRI-spectroscopie bijvoorbeeld maakt de chemische samenstelling van het weefsel bekend.

Nog niet zo lang geleden moest men gelaten afwachten, wat er stond te gebeuren als de eerste verschijnselen van dementie opgemerkt werden. Met behulp van onder andere MRI zijn de verschillende dementiesyndromen nu vroegtijdig te diagnosticeren, waardoor men er beter op in kan spelen. 

Met behulp van MRI is de precieze grootte en plaats van een hartinfarct en zijn gevolgen goed af te beelden. De hartkleppen kunnen goed bestudeerd worden. Afwijkingen aan de grotere bloedvaten worden goed zichtbaar. 

De dunne darm is niet te bereiken met endoscopie en maar moeizaam met röntgenonderzoek. Maar met behulp van MRI kan men de dunne darm goed onderzoeken om bijvoorbeeld de ziekte van Crohn op te sporen. Ook wordt MRI gebruikt om afbeeldingen te maken van lever of alvleesklier.

Met behulp van MRI kan de ontwikkeling van cystenieren goed gevolgd worden. 

Met een MRI kan een hernia zo goed zichtbaar gemaakt worden, dat gebleken is dat heel veel mensen er klachtenvrij mee rondlopen. Het is dan ook zaak niet te snel over te gaan tot onderzoek en behandeling.
Met MRI zijn de weke delen (alles behalve bot) van gewrichten goed af te beelden, zoals

Commerciële bedrijven verkopen MRI-scans van het hele lichaam, zonder verwijzing door een arts.
Deze ontwikkeling staat haaks op de ontwikkelingen in de medische wereld, waar men steeds meer onderzoeken en behandelingen volgens richtlijnen handelt. De reden daarvoor is niet in de eerste plaats economisch. Bij elk onderzoek van gezonde mensen is de kans groot dat er iets onschuldigs gevonden wordt, terwijl de kans aanzienlijk is dat men, door dit te evalueren, schade toebrengt aan de patiënt.

Natuurkundig berust magnetic resonance imaging op kernspinresonantie (nuclear magnetic resonance). Om publicitaire redenen worden termen waarin het woord "kern" (of "nuclear") voorkomt vermeden, omdat het publiek die al gauw met radioactiviteit associeert, een woord dat op zijn beurt met gevaarlijke straling en verwerpelijke oorlogsvoering in verband kan worden gebracht. Kernspinresonantie heeft echter niets met radioactiviteit te maken, en berust slechts op het gegeven dat alle atomen een kern hebben, en dat die kern een bepaalde "spin" heeft die als het ware kan omklappen in een magnetisch veld. 


</doc>
<doc id="168678" url="https://nl.wikipedia.org/wiki?curid=168678" title="Oogdominantie">
Oogdominantie

Oogdominantie is het verschijnsel dat het beeld dat door een oog in de hersenen ontstaat het beeld van het andere oog kan onderdrukken. 

Dit kan hinderlijk zijn als beide ogen niet hetzelfde beeld vormen (bijvoorbeeld bij kijken door een monoculaire microscoop of telescoop) of als met slechts een oog gemikt moet worden bijvoorbeeld in de schietsport of bij boogschieten. Als het hiervoor gebruikte oog niet het dominante is, kan het soms nodig zijn het dominante oog dicht te knijpen of af te dekken. Op een microscoop kan een grijs of zwart kartonnetje voor het andere oog soms uitkomst brengen. Dit lukt natuurlijk alleen als het niet-dominante oog wel in staat is een scherp beeld te leveren; vaak is de reden van de dominantie van het andere oog dat dit niet het geval is. 
Voor de wedstrijdschietsport zijn speciale brillen waarbij het niet-richtende oog wordt afgedekt, maar als het niet-dominante oog geen voldoende scherp beeld oplevert, zit er niets anders op dan met het dominante oog te leren richten.

Bij de verschillende biljart sporten is het dominante oog van belang om te bepalen welk oog in een loodrechte lijn boven de keu gehouden dient te worden. Spelers zonder dominant oog houden vaak de neus in een loodrechte lijn boven de keu.

Bij ongeveer twee derde van de bevolking is het rechteroog het dominante oog. Een klein deel van de bevolking heeft zelfs helemaal geen dominant oog. 

Er zijn twee eenvoudige tests om te ontdekken welk oog dominant is:

- Maak met uw wijsvinger en duim een kijkgaatje ter grootte van een 2 euro munt. Kijk met beide ogen door het gat en kies iets in de achtergrond om op te focussen. Sluit nu om beurten het linker- en het rechteroog en bepaal of u met het linkeroog, rechteroog of met beide ogen hebt "gericht".

- Wijs met uw vinger naar een object in de achtergrond met beide ogen open. Sluit nu om beurten het linker- en het rechteroog. Als u, wanneer u het linkeroog gesloten hebt, nog steeds naar hetzelfde object wijst, maar u ziet dat u, wanneer u het rechteroog sluit, de vinger en het object een heel eind uit elkaar staan, dan is uw rechteroog (het oog dat "goed" wijst), dus dominant. 


</doc>
<doc id="168697" url="https://nl.wikipedia.org/wiki?curid=168697" title="Intracytoplasmatische sperma-injectie">
Intracytoplasmatische sperma-injectie

Intracytoplasmatische sperma-injectie of ICSI is een manier van medisch geassisteerde voortplanting waarbij één spermacel rechtstreeks wordt ingebracht in een eicel, de bevruchting gebeurt dus kunstmatig.

Voor het kunnen uitvoeren van ICSI is het nodig de gameten van man en vrouw te isoleren.
Bij de man gebeurt dit door het opvangen van ejaculaat, meestal na masturbatie, in een recipiënt. De spermacellen worden vervolgens onder de microscoop geëvalueerd en een normaal gebouwde, beweeglijke spermacel wordt geïsoleerd. De staart wordt manueel onbeweeglijk gemaakt met behulp van een micropipet.

De vrouwelijke gameten ("eicellen") worden uit de ovaria ("eierstokken") geprikt na hyperstimulatie door hormonen. Eigenlijk ondergaat de vrouw dezelfde behandeling als gebruikelijk is voor in-vitrofertilisatie ("IVF").

De eicellen worden na de pick-up uit de eierstokken onder de microscoop bekeken en ontdaan van hun cumuluscellen. Dit proces gebeurt deels manueel met een micropipet, deels enzymatisch.

Wanneer zowel de vrouwelijke als mannelijke gameten geprepareerd zijn, wordt een spermacel in de pipet opgezogen, waarna de pipet door de wand ("zona pellucida") van de eicel heen wordt geprikt, alwaar de spermacel in de eicel wordt injecteerd.

Bij een goede bevruchting zullen eicel en spermacel versmelten en gaan delen. We spreken dan van een zygote.

ICSI is een techniek die aangewend wordt in geval van ernstige mannelijke onvruchtbaarheid, waarbij er weinig normaal sperma teruggevonden wordt.
ICSI is ook vaak de gebruikte techniek wanneer er weinig eicellen gewonnen kunnen worden, om zich ervan te verzekeren dat de kans op bevruchting optimaal is. Ingeval van donoreicellen zal men vaker overgaan tot ICSI om de slaagkansen op bevruchting zo hoog mogelijk te houden.
Ook bij herhaaldelijk mislukte pogingen tot bevruchting met in-vitrofertilisatie ("IVF") zal men zijn heil zoeken bij ICSI.

Ook in de dierenwereld zoekt men steeds vaker toevlucht tot ICSI om in geval van bedreigde diersoorten het voortbestaan van de soort trachten veilig te stellen.

ICSI is een techniek die door dokter Gianpierro Palermo werd ontwikkeld aan de Vrije Universiteit te Brussel, België. De eerste zwangerschap door ICSI kwam tot stand in 1991, en de baby werd geboren in 1992. Anno 2005 zijn er wereldwijd al meer dan 400.000 kinderen geboren na bevruchting via ICSI.

Omdat er zo drastisch wordt ingegrepen op het bevruchtingsproces, wordt een deel van het natuurlijke selectieproces tijdens de voortplanting omzeild. Onderzoek gebeurt dan ook naar het voorkomen van neonatale afwijkingen bij ICSI-kinderen. Het vermoeden rees immers dat het percentage afwijkingen bij ICSI-kinderen hoger zou liggen dan bij een normale populatie. Onderzoek wees uit dat er geen verhoogd risico bestaat op zware neonatale afwijkingen bij ICSI in vergelijking met IVF.

Wel stelde dezelfde onderzoeksgroep in een ander onderzoek vast dat er een correlatie bestaat tussen nieuw gevormde chromosomale afwijkingen en de ernst van de afwijkingen van het sperma.

Cryopreservatie of het invriezen van embryo's is mogelijk na IVF en ICSI. Hierbij worden de embryo's 3 tot 6 dagen na de bevruchting snel diepgevroren met vloeibaar stikstof. Op een later tijdstip kunnen deze ingevroren embryo's ontdooid worden en teruggeplaatst in de baarmoeder met het oog op zwangerschap. Ongeveer de helft van deze embryo's komt levend uit het proces van cryopreservatie.

Ook sperma kan ingevroren worden en nadien gebruikt worden voor ICSI. Eicellen kunnen niet ingevroren worden, daar zij dit proces niet lijken te kunnen overleven. Dit kan te maken hebben met de zwakkere celwanden van een eicel, die de vries niet aankunnen. Zaadcellen hebben een sterkere wand en die eigenschap krijgt een eicel ook bij een bevruchting. (hierdoor zijn zygotes wel bestand tegen cryostasis. )
Wanneer eicellen met een deel van het eierstokweefsel worden gecryopreserveerd, blijken ze wel overlevingskans te hebben.
In 2004 raakte de eerste vrouw -op natuurlijke manier- zwanger na het herinplanten van haar eigen eierstokweefsel na cryopreservatie.




</doc>
<doc id="168760" url="https://nl.wikipedia.org/wiki?curid=168760" title="Lymfeklierkanker">
Lymfeklierkanker

Lymfeklierkanker betekent kanker in een lymfeklier, en in strikte zin ook kanker "van" een lymfklier. Lymfeklieren bevinden zich op vele plaatsen, onder andere in de hals, oksels, liezen, en aan weerszijden naast de wervelkolom binnen in het lichaam.

Het kan daarbij gaan om een 
maar ook om 

Deze beide toestanden zijn fundamenteel verschillend. Daarnaast zijn beide toestanden nog veel verder onder te verdelen, en kan van de behandeling en de kans op succes op grond van deze eerste onderverdeling nog haast niets worden gezegd.


</doc>
<doc id="168822" url="https://nl.wikipedia.org/wiki?curid=168822" title="Defect-schizofrenie">
Defect-schizofrenie

Defect-schizofrenie is een vorm van schizofrenie waarbij de patiënt minder last heeft van wanen en hallucinaties. Het wordt gerekend tot het schizoïde spectrum. Het ziektebeeld is vaak veranderd naar volledige inactiviteit en mutisme. De negatieve symptomen staan dus meer op de voorgrond dan de positieve symptomen. Soms heeft de patiënt afwijkende opvattingen of waarnemingen die echter geen echte wanen zijn.

In het DSM-IV is de aandoening vermeld als "residual type".


</doc>
<doc id="168848" url="https://nl.wikipedia.org/wiki?curid=168848" title="Franciscus Cornelis Donders">
Franciscus Cornelis Donders

Franciscus Cornelis Donders (Tilburg, 27 mei 1818 - Utrecht, 24 maart 1889) was een Nederlands hoogleraar geneeskunde en fysiologie. Hij verrichtte veel onderzoek naar oogfysiologie op welk gebied hij een grote reputatie verwierf. De huidige indeling, verklaring en correctie van oogafwijkingen (zie emmetropie (normaal oog), myopie (bijziendheid), hypermetropie (verziendheid), presbyopie (oudziendheid), de rol van accommodatie) danken we aan hem.

Donders studeerde in Utrecht, maar deed in Leiden examen. In Vlissingen en Den Haag werkte hij enige jaren als militair arts. In 1847 werd hij te Utrecht benoemd tot buitengewoon hoogleraar, in 1852 tot gewoon hoogleraar.
Donders was allereerst fysioloog. Door zijn specialisatie op het gebied van de oogheelkunde werd hij de belangrijkste Nederlandse medicus van zijn tijd. Hij werd later in Utrecht als directeur van het Fysiologisch laboratorium opgevolgd door Theodor Wilhelm Engelmann.

In 1858 richtte hij met Herman Snellen het Ooglijdersgasthuis ("Nederlandsch Gasthuis voor Ooglijders"), ziekenhuis voor oogheelkunde op. Na zijn dood was een nieuwbouw ervan vele jaren gevestigd aan de F.C. Dondersstraat, een straat vernoemd naar deze hoogleraar.

Donders was ook geïnteresseerd in cognitieve processen. In zijn subtractiemethode ging hij ervan uit dat een (complex) psychisch proces bestaat uit een aaneenschakeling van eenvoudige processen waarvan men de duur afzonderlijk kan meten door het vergelijken van reactietijden. Dit vormde de basis van een benadering in de psychologie die later mentale chronometrie werd genoemd.

Ter gelegenheid van zijn zeventigste verjaardag schilderde Bramine Hubrecht zijn portret, zij trouwden later dat jaar.
Aan het Janskerkhof is in 1920 een standbeeld van Donders geplaatst, een werk van Toon Dupuis. Op zijn geboortehuis in de Nieuwlandstraat in Tilburg is een gedenkplaat aangebracht, waarvan de tekst is geschreven door Nicolaas Beets.

De naam van Donders is verbonden aan het Donders Institute for Brain, Cognition and Behaviour van de Radboud Universiteit Nijmegen, de F.C. Donders Leerstoel aan de Universiteit Utrecht en de Stichting Dondersfonds, in 1889 opgericht door F.C. Donders met als doel "Medewerking tot de vorming van fysiologen en ophthalmologen". Naast de F.C. Dondersstraat in de stad Utrecht, werden er straten naar hem vernoemd in onder andere Amsterdam, Bennekom, Bussum, Helmond, Hilversum, Groningen, Nijmegen, Tilburg en Vlaardingen.




</doc>
<doc id="168903" url="https://nl.wikipedia.org/wiki?curid=168903" title="Maligne lymfoom">
Maligne lymfoom

Het maligne lymfoom is een vorm van kanker uitgaande van de lymfocyten, een type cel van het immuunsysteem. Er bestaan verschillende typen; afhankelijk van het type wordt lymfoom behandeld met chemotherapie, radiotherapie of andere behandelingsvormen.

Lymfomen worden onderverdeeld in twee groepen: ziekte van Hodgkin en non-hodgkinlymfoom (NHL). Beide typen komen voor in alle leeftijdsgroepen. Vaker bij ouderen, maar Hodgkin komt opvallend vaak voor bij patiënten van begin 20.

Beide typen worden weer onderverdeeld in subtypen; er zijn vijf vormen van hodgkin, en non-hodgkin bestaat in meer dan 20 verschillende vormen, elk met een eigen prognose en behandelingsstrategie.

Hodgkin ontstaat per definitie uit B-cellen (een subtype lymfocyten). NHL kan zowel uit B- als uit T-cellen ontstaan.

Het maligne lymfoom presenteert zich vaak (maar zeker niet altijd) met zwelling van de lymfeklieren in de hals, lies of oksels. Regelmatig (zeker in NHL) bevindt het tumorweefsel zich in de borst- of buikholte, de hersenen, milt, huid of in andere organen.

Andere symptomen:

De diagnose wordt gesteld op basis van een biopsie (weefselmonster), meestal verkregen door chirurgie. Dit is nodig omdat alle symptomen ook kunnen passen bij andere ziekten (bijvoorbeeld infecties of auto-immuunziekten). Meestal is dit een biopt van een gezwollen lymfeklier, maar als het lymfoomweefsel zich in andere organen bevindt kan een biopsie van deze organen ook voldoende informatie opleveren.

Andere onderzoeken die vaak plaatsvinden:

Het exacte type lymfoom wordt bepaald door de combinatie van deze onderzoeken en de aard van de cellen in de biopsie onder de microscoop, vaak ook behulp van immuunhistochemie of flowcytometrie. Dit laatste onderzoek maakt verder onderscheid tussen diverse lymfoomtypen door het analyseren van de CD-merkers op de celmembraan van de tumorcellen. Het CD20-molecuul, bijvoorbeeld, is karakteristiek voor B-cellen en wordt niet op T-cellen tot expressie gebracht.

Het maligne lymfoom wordt, net als de verwante ziekten leukemie en myeloom (ziekte van Kahler), gekenmerkt door het optreden van translocaties tussen verschillende chromosomen. Als dit het DNA betreft dat oncogenen en tumorsuppressorgenen betreft kan de groeicyclus van een cel verstoord raken, met een ongeregelde groei tot gevolg. Translocaties komen vaak voor in lymfocyten, temeer omdat ze zogenaamde VDJ-genherschikkingen ondergaan als deel van hun rol in het immuunsysteem.

De exacte oorzaak van de translocaties in lymfoom is meestal onduidelijk. Er is geen directe genetische overerving. Wel is het bekend dat patiënten met sommige vormen van immuundeficiëntie (een verminderd werkzaam afweersysteem) een sterk verhoogd risico lopen om lymfoom te krijgen. AIDS, bijvoorbeeld, draagt sterk bij tot het risico om een lymfoom te krijgen. Verondersteld wordt, dat veel mensen lymfoomcellen ontwikkelen tijdens hun leven, maar dat een goed functionerend immuunsysteem deze cellen opruimt als lichaamsvreemd.

De behandeling van maligne lymfomen wordt vooral bepaald door de prognose. Deze afweging wordt gemaakt door de oncoloog of hematoloog die de patiënt behandelt, meestal in samenspraak met een multidisciplinair team van pathologen, radiotherapeuten, verpleegkundigen en experts.

Hodgkin heeft zonder behandeling een prognose (levensverwachting) van enkele maanden, en vereist meestal chemotherapie (combinaties genaamd BEACOPP of ABVD). In non-hodgkin hangt het sterk af van het type lymfoom welke behandeling er nodig is. Sommige zijn "indolent", en met name in oudere patiënten kan de behandeling zwaarder zijn dan de kwaal. De agressieve vormen (dat wil zeggen de vormen met een slechtere prognose) worden eveneens behandeld met chemotherapie (CHOP of CHVmP/BV). B-cellymfomen reageren eveneens op immunotherapie met een monoklonaal antilichaam tegen het CD20-molecule dat de B-cellen kenmerkt; dit wordt geproduceerd onder de naam rituximab (Mabthera®).

Radiotherapie wordt gegeven in bepaalde typen van lymfoom, vaak van de gebieden waar de cellen zich bevinden.

Intrathecale chemotherapie wordt in bepaalde typen toegediend. Dit is het inspuiten van chemotherapie in de vochtruimte rond de hersenen en het ruggenmerg. Deze behandeling voorkomt dat eventuele lymfoomcellen in en rond het brein ontsnappen aan de chemotherapie die door het bloed wordt toegediend, en die niet de bloed-hersenbarrière doordringt.

Een recidief van een reeds behandeld lymfoom wordt toenemend behandeld met andere, hoger gedoseerde chemotherapie en beenmergtransplantatie, waarbij de stamcellen afkomstig zijn van de patiënt zelf ("autoloog").

De prognose van lymfoom hangt sterk af van het type, maar ook de mate van verspreiding in het lichaam speelt een belangrijke rol. Een beperkt aantal gezwollen lymfeklieren in de halsregio (stadium I) heeft een veel betere prognose dan tumorcellen aan beide zijden van het middenrif met betrokkenheid van het beenmerg, de lever of de milt (stadium IV).

Een beperkt hodgkinlymfoom heeft een 10-jaarsoverleving van meer dan 90%. Sommige NHL-typen hebben een (veel) slechtere prognose. De prognose wordt mede bepaald door de aanwezigheid van andere ziekten (bijvoorbeeld hart- en vaatziekten).


</doc>
<doc id="168974" url="https://nl.wikipedia.org/wiki?curid=168974" title="ANIOS">
ANIOS

ANIOS is een begrip uit de Nederlandse gezondheidszorg. Een ANIOS (arts niet in opleiding tot specialist) is een (basis)arts die verbonden is aan een bepaalde afdeling maar niet in opleiding is voor het specialisme van die afdeling. Dit in tegenstelling tot de zogenoemde AIOS (arts in opleiding tot specialist).
In januari 2005 werden de namen assistent-geneeskundige in opleiding tot medisch specialist (agio), huisarts in opleiding (haio) en verpleeghuisarts in opleiding (vaio) vervangen door arts in opleiding tot specialist (AIOS).
Analoog werd de term ANIOS geïntroduceerd voor artsen die niet in opleiding zijn, voorheen AGNIO (assistent-geneeskundige niet in opleiding) genoemd.

Na de 6-jarige opleiding geneeskunde kan een afgestudeerd basisarts verschillende dingen doen. Hij kan in opleiding gaan tot medisch specialist of aan het werk gaan als ANIOS, al dan niet met als uiteindelijk doel om alsnog in opleiding te gaan tot specialist. Voor veel opleidingsplaatsen is enige werkervaring nodig, die de arts als ANIOS kan opdoen. Een andere manier om in opleiding tot specialist te komen, is promoveren.

Vergelijkbare constructies bestaan ook in andere landen, hoewel er grote verschillen zijn tussen de geneeskundeopleidingen in verschillende landen. In het Britse stelsel duurt de geneeskundeopleiding bijvoorbeeld 5 jaar – een jaar korter dan de Nederlandse – maar wordt deze gevolgd door een verplicht jaar aan stages (meestal interne geneeskunde en chirurgie). Pas na de volledige 6 jaar wordt de definitieve registratie als arts verkregen en kan men aan het werk als "senior house officer": arts niet in opleiding tot specialist.


</doc>
<doc id="169067" url="https://nl.wikipedia.org/wiki?curid=169067" title="Lymfe">
Lymfe

Lymfe of lymfevloeistof is een kleurloze lichaamsvloeistof die door een apart vatenstelsel stroomt: het lymfevatenstelsel. Lymfe bestaat uit weefselvocht. In lymfe bevinden zich ook enkele witte bloedcellen (waaronder specifiek de lymfocyten) en lymfe wordt door lymfeklieren gefilterd, daarom is het een belangrijk onderdeel van het afweerstelsel van het lichaam. Vrijwel alle gewervelde dieren hebben lymfe in hun lichaam.

Bloed in de bloedvaten is eiwitrijk en staat onder enige druk. Door die bloeddruk lekt er altijd enige vloeistof bij de capillaire bloedvaten weg omdat die semipermeabel zijn. De uiteindelijke vochtbalans tussen lymfe en bloed wordt door osmose bepaald. Is de balans verstoord, dan kan lymfoedeem ontstaan.

De belangrijkste functies van het lymfatisch systeem zijn de afvoer van weefselvocht, de vetabsorptie uit de dunne darm en de afweer.


</doc>
<doc id="169091" url="https://nl.wikipedia.org/wiki?curid=169091" title="Epstein-barrvirus">
Epstein-barrvirus

Het epstein-barrvirus (EBV) is een herpesvirus (humaan herpesvirus 4 of HHV4) dat in verband is gebracht met diverse ziektebeelden. Het werd ontdekt door Epstein, Achong en Barr in 1964. Achong is niet in het eponiem opgenomen.

EBV veroorzaakt diverse ziektebeelden:

EBV-infectie kan worden vastgesteld met bloedonderzoek (serologie). De paul-bunnelltest wordt specifiek gebruikt om mononucleosis vast te stellen. Deze test is echter niet 100% sensitief. Uit onderzoek blijkt dat bij 10 à 20% van de volwassenen en 50% van de kinderen onder de vijf jaar, die besmet waren met het virus, de aanwezigheid van het virus niet aangetoond kon worden met de PBT. Er is geen specifieke behandeling voor EBV-infectie. EBV-infectie wordt als een mogelijke oorzaak gezien van zowel multipele sclerose als myalgische encefalomyelitis.


</doc>
<doc id="169324" url="https://nl.wikipedia.org/wiki?curid=169324" title="Dementia praecox">
Dementia praecox

Onder de naam dementia praecox beschreef psychiater Emil Kraepelin een groep ziekten met samenhangende symptomen. De naam betekent 'vroegtijdige dementie' en werd voor het eerste gebruikt door de Franse psychiater Bénédict A. Morel (1809 - 1873). Morel gebruikte de benaming "démence précoce" voor het eerst voor het ziektebeeld van een erfelijk soort van 'psychologische degeneratie' bij een 14-jarige jongen. Arnold Pick gebruikte de Latijnse vorm "Dementia praeocox" in een artikel uit 1891, waarop Kraepelin in 1893 deze term ten behoeve van zijn nieuwe nosologische systeem invoerde.
Aan het einde van de negentiende eeuw werden psychische aandoeningen voornamelijk beschreven aan de hand van opzichzelfstaande symptomen. Kraepelin stelde zich ten doel niet alleen de symptomen als zodanig te beschrijven, maar ook de manier waarop de verschillende symptomen samengingen. Op deze manier kwam hij tot een tweedeling van ziektebeelden: dementia praecox en manisch-depressieve ziekten (tegenwoordig bipolaire stoornissen genoemd). 

Bij patiënten met dementia praecox nam hij waar dat de geestelijke gesteldheid sprongsgewijs en onomkeerbaar achteruitging. Hij beschreef de aandoening als de "subacute ontwikkeling van een staat van geestelijke zwakte die op jonge leeftijd optreedt". Toen dit concept in 1893 als diagnostische methode werd opgenomen in het Duitse "Lehrbuch der Psychiatrie", het toenmalige standaardwerk van Kraepelin, werd het ingedeeld bij de degeneratieve stoornissen, maar onderscheiden van "katatonia" en "dementia paranoides". In die tijd kwam het concept nog in grote lijnen overeen met hebefrenie, beschreven door Ewald Hecker. In de editie van 1899 van het Lehrbuch werden deze drie klinische typen ook besproken, maar dan als verschillende uitingen van één ziekte: dementia praecox. 

Bleuler verrichtte in de volgende jaren verder onderzoek naar de aandoening. Hij richtte zich hierbij niet alleen op de ordening van symptomen, maar ook op het verloop van de ziekte. Na verloop van tijd kwam hij tot de conclusie dat er niet altijd dementie of cognitief verval optrad en dat er niet altijd symptomen in de jeugd optraden. Deze bevindingen publiceerde hij in 1911 in het boek "Dementia praecox oder Gruppe der Schizophrenien", waarmee hij de aandoening definitief de naam schizofrenie gaf.

Als ezelsbruggetje voor Bleulers beschrijving werden de zogenaamde "vier A's van Bleuler" gebruikt: affect, associatie, ambivalentie en autisme.


</doc>
<doc id="169378" url="https://nl.wikipedia.org/wiki?curid=169378" title="Lasbril">
Lasbril

Een lasbril is een bril die iemand die aan het lassen is op dient te zetten om de ogen te beschermen. Voor elektrisch lassen wordt in plaats van een lasbril vaak een "laskap" gebruikt die niet alleen de ogen maar het gehele gezicht beschermt. Zonder bescherming kan men lasogen krijgen.

Bij het lassen wordt het materiaal zo heet dat het intens licht uitstraalt. Bij elektrisch lassen komt er bovendien veel ultraviolette straling vrij. Hierdoor kunnen de ogen beschadigd raken. De hoeveelheid licht is overigens zo sterk dat men zonder bril het lasbed niet eens kan waarnemen. 

Het donkere glas van een lasbril bevat didy­mium (een mengsel van de zeldzame aardmetalen praseodymium en neodymium). Deze kleuren het glas zeer donker violet of rood. 

Een lasbril heeft meestal opklapbare glazen, zodat de las kan worden ingespecteerd als de vlam van het werkstuk is gehaald.

Een lasbril kan, indien donker genoeg (14 of 15), ook gebruikt worden om naar de zon te kijken, bijvoorbeeld om een zonsverduistering waar te nemen.


</doc>
<doc id="169418" url="https://nl.wikipedia.org/wiki?curid=169418" title="Parathion">
Parathion

Parathion of ethylparathion is een zeer krachtig insecticide. Als zuivere stof komt het voor als kristallen. Meestal komt het voor als een bruine vloeistof, die naar rotte eieren of knoflook ruikt.

Het wordt over het algemeen toegepast door het te verstuiven, bij bijvoorbeeld de verbouwing van katoen, rijst en fruit. Parathion is verboden voor gebruik voor diverse groenten.

Parathion staat ook bekend als E605, waarbij de E staat voor het Duitse "Entwicklungsnummer" (ontwikkelingsnummer) en niet het E-nummer als voedseladditief, of "Europees".

Het gif beïnvloedt de neurale functies in het bijzonder van de hersenen. Hoofdpijn, kramp, slecht zicht en bewusteloosheid kunnen resulteren bij blootstelling van deze stof aan mensen. Deze symptomen kunnen lang, tot enige maanden, aanhouden. Het kan opgenomen worden door de huid, door het in te ademen of via orale weg.

Het insecticide is relatief stabiel, hoewel het donkerder wordt wanneer het aan zonlicht wordt blootgesteld.




</doc>
<doc id="169422" url="https://nl.wikipedia.org/wiki?curid=169422" title="Loopgraafvoet">
Loopgraafvoet

Onder loopgravenvoeten wordt het opzwellen, infecteren en afsterven van de voet door de vochtige en onhygiënische omstandigheden verstaan. De term duikt vaak op wanneer het gaat over de Eerste Wereldoorlog, waarin de soldaten, die vaak zeer lange tijden moesten bivakkeren in de loopgraven, last kregen van deze ziekte als gevolg van de modder en de onhygiënische toestanden. 

De soldaten werden verplicht dagen in de modder in dezelfde laarzen en sokken te lopen. Voeten bleven vochtig, gingen opzwellen en infecteren, en werden in het ergste geval gevoelloos en ten slotte zwart (necrose). In zo'n geval was amputatie de enige oplossing. Vanaf 1915 werd het verplicht gesteld om voldoende schone sokken mee te nemen, en werd erop toegezien dat men niet telkens in dezelfde sokken bleef rondlopen. Dit deed het aantal gevallen van loopgravenvoeten afnemen.


</doc>
<doc id="169569" url="https://nl.wikipedia.org/wiki?curid=169569" title="Syndroom van Charles Bonnet">
Syndroom van Charles Bonnet

Het syndroom van Charles Bonnet (CBS) is een aandoening waarbij verstandelijk gezonde mensen last hebben van hallucinaties, het waarnemen van dingen die er in werkelijkheid niet zijn. Deze beelden kunnen zich vermengen met de door de ogen waargenomen visie, waardoor realiteit en 'hersenschimmen' door elkaar lopen.
Het syndroom is vernoemd naar de Zwitserse natuurwetenschapper Charles Bonnet (1720-1793), die de aandoening in 1769 voor het eerst beschreef bij zijn grootvader. Het komt onder meer voor bij mensen die op latere leeftijd (vaak 65+) slechtziend worden. Een groot verschil met een psychose is dat deze hallucinaties geen onderdeel zijn van een waansysteem en dat diegene die de hallucinaties ondergaat zich ervan bewust is dat de beelden niet echt zijn. 

Geregeld zijn de beelden ook qua verhoudingen anders dan in de 'normaal' waargenomen werkelijkheid. Objecten, dieren of personen kunnen bijvoorbeeld (veel) te groot of klein zijn, of ongewoon van kleur of helderheid. Gewoonlijk verdwijnt een hallucinatie na verloop van seconden tot minuten.

In het geval van het syndroom van CB genereert het visuele systeem in de hersenen af en toe uit zich zelf visuele sensaties zonder dat het zintuig (het oog) een prikkel doorgeeft. Dit soort hallucinaties kennen vaak scherpe beelden - iets wat voor een slechtziende normaal gesproken niet meer mogelijk is.

Er bestaat een akoestische variant die ook wel "releasehallucinaties" of "Oliver Sacks syndroom " wordt genoemd. 

Een groot deel van personen met een gehoorverlies ervaart ook oorsuizen, ook wel tinnitus. Dat kan de vorm aannemen van piepen, suizen, gebrom, of allerlei andere soorten geluid. Pas al dit geluid als betekenisvol waargenomen wordt, kan er gesproken worden van auditieve hallucinaties. Deze auditieve hallucinaties zijn te vergelijken met de visuele vorm van het syndroom van Charles Bonnet. Door de onderstimulatie van de hersenen, lijken deze te willen gaan compenseren en op zoek te gaan naar impulsen, vaak in het geheugengebied.

Het waarnemen van geluiden zonder dat er een externe bron aan te wijzen is, is op zich geen schadelijk symptoom, ondanks dat patiënten zich vaak ernstig zorgen kunnen maken over mogelijk onderliggende problematiek (die er vaak niet is). Het is belangrijk deze klachten zeer serieus te nemen, aangezien ze het maatschappelijk functioneren terdege in de weg kunnen staan. Een behandeling in een multidisciplinair team valt dan ook aan te raden. Soms helpt het het gehoor te herstellen; ook uitleg over de aandoening, in combinatie met lichte medicatie, kan verlichting bieden. Wel dient men alert te zijn op differentiaal diagnoses.



</doc>
<doc id="169626" url="https://nl.wikipedia.org/wiki?curid=169626" title="Aneurysma">
Aneurysma

Een aneurysma (<Grieks ἀνεύρυσμα) is een verwijding in een deel van het vaatstelsel. Het kan zich zowel in een slagader, een ader als in het hart bevinden. De meest voorkomende plaats is de lichaamsslagader oftewel aorta in de buik. Dit wordt een AAA genoemd, een Aneurysma Aortae Abdominalis.
Echter, een aneurysma in de hersenen komt ook vaak voor. Na het scheuren van een dergelijk aneurysma treden vaak duidelijke klachten op, zoals uitvalsverschijnselen en heftige hoofdpijn.

Vroeger dacht men aan slagaderverkalking (atherosclerose) als oorzaak van een aneurysma. Dit is echter niet de enige oorzaak, er zijn waarschijnlijk ook andere factoren van belang voor het ontstaan van een aneurysma.
Tegenwoordig wordt een degeneratief proces in de wand van de aorta als oorzaak gezien. Hierbij is het evenwicht verstoord tussen eiwitten die de aortawand opbouwen en andere die hem afbreken. Tevens kunnen erfelijk bepaalde stoornissen in de opbouw en stevigheid van de vaatwand, leiden tot het ontstaan van aneurysmata op jeugdige leeftijd. Naast afwijkingen in opbouw en stevigheid van de vaatwand spelen mogelijk ook bepaalde ontstekingsreacties een rol. Verder zorgt roken voor slijtage van de aderen. Rokers lopen een aanzienlijk groter risico een aneurysma te krijgen dan niet-rokers en als het aneurysma er is groeit het — volgens statistische gegevens — sneller bij rokers en ex-rokers dan bij niet-rokers.

Een aneurysma van de lichaamsslagader in de buik ofwel het aneurysma aortae abdominalis heeft men vaak zonder symptomen. Mensen met een AAA weten dan ook vaak niet dat zij een aneurysma hebben. Soms worden klachten als een kloppend gevoel in de (boven)buik of pijn in de rug, door drukken van het aneurysma op de wervelkolom, beschreven. In de meerderheid van de gevallen is een gevonden AAA een toevalsbevinding bij radiologisch onderzoek voor een andere indicatie (zoals een echo van het hart of CT-scan van de nieren). Als de grootte van het aneurysma toeneemt, neemt hierbij ook het risico op scheuren toe. De vaatwand wordt zwakker en er kan zich een scheur vormen. Dit is een levensbedreigende situatie, waarbij er door bloeding een tekort aan circulerend bloed kan ontstaan, met weefsel-/orgaan-schade en zelfs de dood tot gevolg. Een scheuring van het aneurysma is lastig te herkennen, maar alarmsignalen zijn flauwvallen/bleekheid en acute pijn in de buik of in de onderrug. Bij een aneurysmaruptuur van de aorta in de buik is deze bloeding in 75% van de gevallen dodelijk. Meer dan 50% van de patiënten overlijdt voor aankomst in het ziekenhuis, waarna nog eens meer dan 50% van de geopereerden overlijdt tijdens de operatie. Een aneurysmaruptuur in de thorax (borstholte) is vrijwel altijd dodelijk.

Er is waarschijnlijk enige vorm van erfelijkheid, aangezien het vaker voorkomt binnen sommige families. Literatuur wijst uit dat ongeveer 25% van de mensen met een AAA ook één of meerdere aangedane eerstegraads familieleden heeft. Broers en zussen van aneurysmapatiënten laten zich dikwijls preventief onderzoeken op symptomen van een aneurysma.

Vanwege de gevaren is het aan te raden een verdenking op een aneurysma goed te laten onderzoeken. Lichamelijk onderzoek alleen sluit een aneurysma nooit uit. Als gouden standaard voor het aantonen van een aneurysma wordt echografie van de buik gebruikt. Hierbij kan men nauwkeurig de juiste diameter bepalen. Het is essentieel dat men hierbij de grootst te meten voor-achterwaartse diameter (Anterior-Posterior- of AP-diameter) aanhoudt. Als arbitraire grens wordt een diameter van 55 mm gebruikt (bij vrouwen 50 mm). Uit onderzoek is gebleken dat bij deze diameter het risico op ruptuur reëel is, en de risico's van een operatie niet meer opwegen tegen het risico op scheuren. Een CT-scan met contrast laat precies zien hoe de vaatboom rond de aorta eruitziet. Dit bepaalt ook of men laparotomisch (open maken van de buikholte) of endovasculair (vanuit de vaten na benadering in de liesslagader(s)) opereert. Men kiest respectievelijk voor het inhechten van een aortabifurcatieprothese, ook wel broekprothese genoemd, of een endovasculaire stent op maat. Laatstgenoemde procedure noemt men ook wel EVAR; Endovascular Aneurysm Repair. Een belangrijke complicatie van een EVAR operatie zijn endoleaks. Dit wil zoveel zeggen als het lekken van bloed langs de prothese. Er worden vijf typen endoleaks onderscheiden:

type 1; een lekkage waar de stent vastzit aan het vat 
type 2; het vullen van het aneurysma via zijtakken (o.a. arteria mesenteria inferior en met name lumbale arteriën L2-L4), tevens de meestvoorkomende endoleak

type 3; bloedlek door een defect in de stent 

type 4; bloedlekkage door de stent heen t.g.v. poreusheid van de stent

type 5; toenemende grootte van aneurysma sac zonder daadwerkelijk lek te bewijzen

Op het moment dat een aneurysma scheurt telt iedere minuut. Na het maken van een CT-scan kiest men meestal voor de laparotomische procedure voor het inhechten van een broekprothese. Een duidelijk protocol en een goede samenwerking van de spoedeisende hulp, de afdeling radiologie, de anesthesist, de vaatchirurg en het OK-personeel zijn essentieel voor het overleven van de patiënt.
De peri-operatieve mortaliteit van een geruptureerd AAA is zeer hoog, ongeveer 20% bij de EVAR-methode en ongeveer 50% bij de conventionele open methode.



</doc>
<doc id="169782" url="https://nl.wikipedia.org/wiki?curid=169782" title="Alexander Shulgin">
Alexander Shulgin

Alexander (Sasha) Shulgin (Alameda, 17 juni 1925 – Lafayette, 2 juni 2014) was een Amerikaans farmacoloog en chemicus.

Shulgin is vooral bekend van zijn bijdragen aan het onderzoek naar psychoactieve stoffen. Hij synthetiseerde de stoffen en testte ze ook zelf, samen met een vaste groep goede vrienden. Hierover schreef hij, samen met zijn echtgenote, een aantal boeken, waaronder:

In 1954 werd Shulgin doctor in de biochemie. Hierna deed hij postdoctoraal psychiatrisch en farmacologisch onderzoek in San Francisco. In het begin van de jaren zestig werd hij werknemer bij Dow Chemical. Nadat Shulgin in 1960 voor het eerst mescaline, een soort fenylethylamine, had uitgeprobeerd, begon hij andere stoffen uit deze chemische klasse te synthetiseren. Hij onderzocht honderden stoffen op hun psychoactieve werking. Tevens ontwikkelde hij een nieuwe methode om MDMA te synthetiseren. Hij was een groot voorstander van het gebruik van MDMA bij psychotherapie.

Shulgin overleed aan leverkanker.



</doc>
<doc id="169867" url="https://nl.wikipedia.org/wiki?curid=169867" title="Clypeus (anatomie)">
Clypeus (anatomie)

De clypeus is een deel van de kop van een insect of sommige andere geleedpotigen als spinnen. Het betreft het deel in het midden van het 'gezicht' van een insect, net boven de bovenlip en onder het voorhoofd ("frons"). Bij spinnen betreft het het deel net onder de grote ogen. De clypeus kan afhankelijk van orde, familie en zelfs soort verschillen waardoor deze soms moeilijk te onderscheiden is. Ook kan de clypeus versmolten zijn met andere delen van de kop, en kan zowel behaard zijn als kaal. 



</doc>
<doc id="169965" url="https://nl.wikipedia.org/wiki?curid=169965" title="Qi gong">
Qi gong

Qi gong (uitspraak: tsjie ghong) is een onderdeel van de Chinese leer, die men zich aanleert om de lichamelijke en geestelijke gezondheid te behouden en te verbeteren.

Qi-gongoefeningen zijn meestal opzichzelfstaande oefeningen waarbij men de lichaamsdelen volgens een voorgeschreven patroon beweegt, en deze bewegingen enige malen herhaalt, alvorens men naar een volgende beweging overstapt. Een qi-gongoefening kan ook statisch zijn, waarbij een staande of zittende houding langere tijd wordt aangehouden. Verder wordt de nadruk gelegd op ademhalingsoefeningen.

Het herhaaldelijk bewegen en correct ademhalen wordt geacht de stroming van qi (levensenergie) in het lichaam positief te beïnvloeden. Elk lichaamsdeel (met de nadruk op interne organen) wordt geacht een zekere mate van qi te hebben. De qi in alle lichaamsdelen is, als ze gezond zijn, in balans. Door het uitvoeren van de qi-gongoefeningen poogt men deze balans te onderhouden of te herstellen.

Aikman schreef dat in tegenstelling tot het Westen, waar velen van mening zijn dat qi gong een subjectief, newageachtig concept is dat niet wetenschappelijk geverifieerd kan worden, een groot deel van China's wetenschappelijk establishment het bestaan van qi heeft erkend. Gecontroleerde experimenten van de Chinese Academy of Sciences in de late jaren 70 en begin jaren 80 concludeerden dat qi, wanneer uitgezonden door een qi-gongexpert, "resulteert in feitelijk meetbare infrarood elektromagnetische golven en chemische veranderingen veroorzaakt in stilstaand water door mentale concentratie."

Reproduceerbare heilzame effecten van qi gong aangaande hartslag en immuunsysteem werden opgetekend. (Lee 2005)




</doc>
<doc id="169974" url="https://nl.wikipedia.org/wiki?curid=169974" title="Tetrachloormethaan">
Tetrachloormethaan

Tetrachloormethaan of koolstoftetrachloride, kortweg tetra genoemd, is een organische verbinding van koolstof en chloor, met als brutoformule CCl. Tetrachloormethaan wordt ook wel "vlekkenwater" genoemd. Vlekkenwater is eigenlijk een onjuiste benaming, aangezien er geen water in voorkomt. Water en tetrachloormethaan mengen namelijk niet: water is polair en tetrachloormethaan apolair. Tetrachloormethaan werd dan ook veel gebruikt als apolair oplosmiddel in de chemie. Tegenwoordig is het vanwege zijn carcinogene eigenschappen niet meer toegestaan tetrachloormethaan in open reactievaten te gebruiken, terwijl ook het gebruik in gesloten opstellingen aan strenge regels onderworpen is.

Tetrachloormethaan wordt industrieel geproduceerd door methaan met chloorgas te laten reageren bij 400-500°C. Dit proces verloopt in enkele radicalaire reactiestappen:

Het resultaat van deze processen is een mengsel van chloormethaan, dichloormethaan, chloroform en tetrachloormethaan. Dat mengsel wordt gescheiden door middel van destillatie.

Alternatieve en vroeger toegepaste methoden betreffen onder andere de chlorinolyse. Hierbij wordt hexachloorethaan behandeld met een overmaat chloorgas, waarbij de sterke koolstof-koolstofbinding breekt en 2 moleculen tetrachloormethaan worden gevormd:

In de eerste helft van de 20e eeuw werd de stof bereid door reactie van koolstofdisulfide en dichloor bij 105 tot :

De werking van tetrachloormethaan berust op het apolaire karakter van de stof. Hoewel de binding tussen koolstof en chloor polair is, heeft de tetraëdrische constructie van de stof tot gevolg dat de molecule symmetrisch is en dus geen netto dipoolmoment bezit. Doordat tetrachloormethaan apolair is, kan het goed vetten oplossen. Het lost ook elementair zwavel en jood vrij goed op. 

Tetrachloormethaan is bij inademing en bij inname giftig. De effecten van tetrachloorkoolstof voor de volksgezondheid en het milieu zijn beoordeeld in het kader van REACH in 2012 in het kader van de beoordeling van de stof door Frankrijk. Daarna werd verdere informatie gevraagd aan de registranten, maar later werd deze beslissing teruggedraaid.




</doc>
<doc id="170395" url="https://nl.wikipedia.org/wiki?curid=170395" title="Pil (geneesmiddel)">
Pil (geneesmiddel)

De pil is een obsolete toedieningsvorm van geneesmiddelen. De bereiding geschiedde door de gewenste hoeveelheden geneesmiddel in poedervorm te mengen met een mengsel van zoethoutpoeder en gedroogd zoethoutextract en door middel van glycerine hiervan een pasta te maken. Met behulp van een ronde pillenplank en een pillenmes werden van deze massa ronde pillen gedraaid. Deze omslachtige, onnauwkeurige en ook onhygiënische methode is vervangen door tabletten, dragees en capsules. De "pil" als anticonceptiemiddel is in feite geen pil, maar een tablet of dragee.


</doc>
<doc id="170686" url="https://nl.wikipedia.org/wiki?curid=170686" title="Richard Hülsenbeck">
Richard Hülsenbeck

Richard Hülsenbeck (Frankenau, 23 april 1892 - Muralto, 20 april 1974) was een Duits arts. Hij bracht zijn jeugd door in Dortmund en studeerde medicijnen in Zürich en Parijs. Later studeerde hij filosofie, kunstgeschiedenis en germanistiek. Hülsenbeck vluchtte in februari 1916 als dienstweigeraar naar Zwitserland. Hij speelde een belangrijke rol in het oprichten van het Dadaïsme in Zürich en later, in Berlijn. In Zürich had Huelsenbeck contact met het befaamde 'Cabaret Voltaire' en hij schreef er de dichtbundel "Phantastische Gebete" (1916).

Huelsenbeck schreef in Berlijn - waar hij vanaf 1917 weer woonde - meerdere werken over de Dada-beweging en was daar de centrale figuur. Zijn belangrijkste werk was het concipiëren van de 'Dada Almanach' in 1920, een poging de Dada-beweging in een standaardwerk te omvatten. Hij schreef een geschiedenis van het dadaïsme in "En avant Dada" (1920, Ned. vert. 2001) en de roman "De ondergang van Dr. Billig" (1921, Ned. vert. 1996). 

Na de neergang van Dada werd Hülsenbeck scheepsarts en voer op Afrika, Amerika en het Verre Oosten. Hij was in die tijd tevens correspondent en schreef een aantal reisboeken. In 1936 emigreerde Hülsenbeck naar New York en werd Amerikaans staatsburger. Hij was daar de rest van zijn leven psychiater. Hij woonde de laatste jaren in Zwitserland, waar hij overleed. 



</doc>
<doc id="170736" url="https://nl.wikipedia.org/wiki?curid=170736" title="Spacecake">
Spacecake

Spacecake is de benaming voor een cake-achtig baksel waarin (soft)drugs zijn verwerkt. Meestal betreft het marihuana. Er zijn diverse recepten in omloop, onder andere op basis van wietboter, en ook koekjes of brownies waarin drugs zijn verwerkt vallen onder de betekenis. Het woord komt uit het Engels en is een samenstelling van space en cake. 'Space' slaat hierin op het zogeheten spacen of trippen, veroorzaakt door de drugs in de cake.

De beoogde werking van spacecake is een heel sterk stoned of high gevoel. Bij een juiste dosering houdt dat gevoel enkele uren aan. Omdat marihuana net als alcohol emotieversterkend werkt, is het sterk af te raden in een depressieve bui spacecake te nuttigen.
Omdat de drogerende bestandsdelen van marihuana, zoals THC, oraal wordt ingenomen, kan het tussen de twintig minuten en 2 uur duren voordat men de effecten begint te voelen. Daarnaast wordt de cake geleidelijk verteerd, waardoor de stonedheid of high rustig begint en langzaam in hevigheid toeneemt. Een veelvoorkomende fout van onervaren gebruikers is het nemen van een tweede dosering spacecake omdat de effecten nog niet hevig genoeg zijn. Hoewel hier in principe niets mis mee is, is de kans groot dat de cake simpelweg nog niet (helemaal) verteerd is en de effecten vanzelf sterker worden. De tweede dosering cake leidt dan tot overconsumptie, en kan ervoor zorgen dat men ziek wordt of in een trip raakt.

Om het gevaar van een overdosis te beperken is het aan te raden om bij een eerste keer spacecake uit de coffeeshop of van een ervaren bakker te eten. Daarnaast is het verstandig om een voorzichtige dosis te nemen en vooral geen tweede dosering te nemen. De ervaring van de eerste keer kan dan gebruikt worden om de dosis van de tweede keer te bepalen.

Over de risico's van marihuanagebruik op de lange termijn is veel discussie. De gangbare mening onder wetenschappers is dat de effecten van marihuana op de gezondheid na verloop van tijd verdwijnen als gestopt wordt met gebruik, maar dit geldt niet voor extreem jonge gebruikers (16 of jonger) of gebruikers met bepaalde psychische aandoeningen. Onderzoek heeft de omkeerbaarheid van eventuele schadelijke effecten van marihuana echter nooit volledig kunnen uitsluiten.



</doc>
<doc id="170741" url="https://nl.wikipedia.org/wiki?curid=170741" title="Jeruzalemsyndroom">
Jeruzalemsyndroom

Het jeruzalemsyndroom is een groep psychische aandoeningen die optreden bij religieuze ervaringen. Het beeld van deze aandoeningen loopt uiteen: er kan sprake zijn van wanen of andere psychotische verschijnselen, obsessieve ideeën of identificatiesyndromen. De gemeenschappelijke factor is dat de verschijnselen verband lijken te houden met een bezoek aan het religieuze centrum Jeruzalem. De naam van het syndroom is niet helemaal correct, omdat vergelijkbare verschijnselen zich ook in andere religieuze centra voordoen (bv. Mekka, Lourdes, Gangesgebied).

Een leidend onderzoeker naar het syndroom is dr. Yair Bar El van het ziekenhuis Kfar Shaul. Hij beschouwt het syndroom als een specifieke groep verschijnselen die zich voordoen bij mensen die eerder geen psychische klachten hadden. Andere onderzoekers zijn echter tot de conclusie gekomen dat veel patiënten wel degelijk eerdere (potentiële) psychische klachten hadden.

Veel gevallen van het syndroom deden zich voor in de periode voor het jaar 2000, het begin van het nieuwe millennium. De combinatie van diepe religieuze belevingen en de angst dat het nieuwe millennium onheil zou brengen, leidde tot een verhoogd aantal eindetijdtoeristen dat psychische zorg vereiste. De angst voor een epidemie bleek echter ongegrond. 

Over het algemeen zijn de verschijnselen van het jeruzalemsyndroom niet agressief van aard. De zwaarte en duur kunnen variëren. Zo kan iemand obsessief of nerveus proberen zo veel mogelijk religieuze ervaringen op te doen, anderen identificeren zich overmatig met bijbelse personen en kunnen zelfs wanen of psychosen ontwikkelen. In de aanloop van 2000 waren er een aantal (schijn)zwangere vrouwen die meenden Maria te zijn.

Het syndroom is wellicht te vergelijken met het stendhalsyndroom, waarbij sterke emotionele reacties op kunst optreden.


</doc>
<doc id="170919" url="https://nl.wikipedia.org/wiki?curid=170919" title="First-pass-effect">
First-pass-effect

Het first-pass-effect betekent de eerste leverpassage en vindt plaats wanneer een geneesmiddel na opname in de darmen via de leverpoortader voor het eerst de lever passeert.

Geneesmiddelen en andere lichaamsvreemde stoffen kunnen in de lever gedeeltelijk worden omgezet in hun metabolieten. Dit kan de werking van een geneesmiddel sterk beïnvloeden. Met name cytochroom P450-enzymen hebben hier een belangrijke rol. Grapefruit heeft invloed op deze enzymen en daarom op de werking van geneesmiddelen.

Soms is een geneesmiddel juist pas werkzaam na omzetting in de lever. Het niet-actieve geneesmiddel, zoals dat wordt ingenomen, heet dan een prodrug.


</doc>
<doc id="170922" url="https://nl.wikipedia.org/wiki?curid=170922" title="Biotransformatie">
Biotransformatie

Met biotransformatie wordt een aantal chemische reacties aangeduid die in het lichaam verlopen waardoor de structuur van lichaamsvreemde stoffen wordt veranderd. De producten die na biotransformatie ontstaan worden metabolieten genoemd. Doel van biotransformatie (ook wel afbraak of metabolisme genoemd) is:

In principe kan biotransformatie overal in het lichaam plaatsvinden, maar in de lever spelen zich de meeste reacties af. Er zijn twee reactievormen, genaamd Fase I en Fase II.
Deze Fase richt zich vooral op hoge lipofiele stoffen en slecht afbreekbare stoffen. Gewone lipofiele stoffen worden polair gemaakt om verder bewerkt te worden in fase II. 

In fase I of de functionalisatie-reactie wordt de structuur van een lichaamsvreemde stof zodanig gewijzigd dat de stof onwerkzaam wordt. In een aantal gevallen wordt een op zich zelf onwerkzaam stof - als het om een medicijn gaat vaak prodrug genoemd - juist wel werkzaam, of verandert de werking.

Een voorbeeld van het omzetten van relatief niet-reactieve verbindingen in veel reactievere is de epoxidatie van Benzo(a)pyreen.

Fase I katalyseert reacties als:

Fase I enzymen verwijderen of voegen juist een functionele groep aan de stof toe. 

Fase II omvat conjugatie-reacties. Hierbij wordt de lichaamsvreemde stof, of de metabolieten na de fase I-reacties, gekoppeld aan een "lichaamseigen" stof. Daardoor wordt de nieuwe verbinding meer wateroplosbaar waardoor het beter door de nieren uitgescheiden kan worden. Dit gebeurd uitsluitend bij polaire stoffen. Hydrofobe apolaire stoffen worden eerst bewerkt door Fase I. 

Bij mensen met leverfalen (bepaalde ziekten, alcoholisten of ouderen) bestaat het risico van (relatieve) overdosering van een medicijn. Als een medicijn in een normale dosering wordt toegediend aan iemand met een verminderde afbraak door de lever, dan kan de concentratie van dat medicijn in het lichaam te hoog worden.


</doc>
<doc id="170933" url="https://nl.wikipedia.org/wiki?curid=170933" title="Maagslijmvlies">
Maagslijmvlies

Het maagslijmvlies, ook wel mucosa genoemd, is een laag goed doorbloed weefsel -dat veel slijm produceert- in de maag. Dit slijm dient als bescherming van de maagwand tegen het maagzuur en bacteriën.

Vooral bij medicijngebruik (onder andere pijnstillers en bijnierschorshormonen) kan deze slijmproductie nadelig beïnvloed worden. Dit kan een maagzweer of maagbloeding als gevolg hebben.


</doc>
<doc id="170943" url="https://nl.wikipedia.org/wiki?curid=170943" title="Maagbeschermer">
Maagbeschermer

Een maagbeschermer is een geneesmiddel dat dient om de maagwand te beschermen tegen het maagzuur in tijden van een verzwakt maagslijmvlies. Dit geneesmiddel wordt doorgaans ook gebruikt bij inname van meerdere geneesmiddelen om beschadiging van de maag te voorkomen.

Dit kan op twee manieren:


</doc>
<doc id="171046" url="https://nl.wikipedia.org/wiki?curid=171046" title="Biest (melk)">
Biest (melk)

Colostrum (bij koeien biest of griest) is de eerste melk die gevormd wordt als een zoogdier bevallen is.

Biest is dikker en geler dan melk en bevat veel afweerstoffen. Een zoogdier dat net is geboren, heeft nog geen eigen afweer, dus is het belangrijk dat het dier colostrum drinkt. 75% van de eiwitten in colostrum bestaat uit immunoglobulinen en albuminen. Normaal kunnen deze grote eiwitketens de darmwand niet passeren; alleen in de eerste 24 tot 36 levensuren staat de darmwand open voor deze afweerstoffen. Door de hoge concentratie aan zouten in colostrum wordt de darmfunctie bevorderd. Ook bevat colostrum meer vitamine A en caroteen dan gewone melk. Daarnaast bevat het meer vetten, wat bevorderlijk is voor het pasgeboren dier, dat veel energie nodig heeft.

De eerste 24 uur na de bevalling is colostrum het rijkst aan afweerstoffen, daarna loopt ze snel terug en komt de gewone melkproductie op gang.

Bij koeien wordt colostrum biest en griest genoemd. De eerste melk die een koe geeft wordt griest genoemd en de tweede melk wordt biest genoemd.

De biest die een koe vanaf 12 uur na een bevalling geeft, is ook geschikt voor menselijke consumptie. Er kan pap van gemaakt worden. Biest moet wellen, daarvoor moet ze heel langzaam warm worden op een klein vuurtje. Ze mag niet koken, want dan gaat het klonteren. Er moet constant worden geroerd. Na enige tijd wordt de biest dikker, dan is ze goed geweld. Tijdens het afkoelen moet ook geroerd worden. De biest kan met suiker gegeten worden of met beschuit en kaneelsuiker. Biest kan ook ter vervanging van melk gebruikt worden bij het bakken van pannenkoeken. Door haar bijzondere samenstelling past biest in een cholesterolverlagend dieet.


</doc>
<doc id="171140" url="https://nl.wikipedia.org/wiki?curid=171140" title="Toon Tellegen">
Toon Tellegen

Antonius Otto Hermannus (Toon) Tellegen (Brielle, 18 november 1941) is een Nederlandse schrijver, arts en dichter die vooral bekend is om zijn kinderboeken. Vooral zijn dierenverhalen rond de mier en de eekhoorn zijn erg geliefd en worden ook door volwassenen graag gelezen vanwege de amusante, bizarre situaties en filosofische diepgang.

Tellegen studeerde geneeskunde in Utrecht en vestigde zich na een verblijf van drie jaar in Kenia als huisarts in Amsterdam. Na al een aantal jaren gedichten voor volwassenen te hebben geschreven, begon hij verhalen voor zijn kinderen te schrijven. In 1984 verscheen zijn eerste kinderboek, "Er ging geen dag voorbij: negenenveertig verhalen over de eekhoorn en de andere dieren". In de verhalen van Tellegen spelen dieren als de mier en de eekhoorn vaak de hoofdrol. De verhalen zijn vaak filosofisch van aard. Enkele boeken zijn met prijzen bekroond.

Toon Tellegen schrijft nog steeds en met grote regelmaat gedichten.

Speciaal voor actrice Ria Eimers schreef Toon Tellegen het toneelstuk Leven met een Onbekende - toneelstuk voor Ria Eimers en niemand anders -. In januari 2008 ging dit toneelstuk in première in het O.T. Theater in Rotterdam. In 2012 speelde Toon Tellegen een gastrol als schrijver in de verfilming van z'n eigen boek Mijn Avonturen door V. Swchwrm.


Het onderscheid tussen de kinder- en jeugdboeken en de literatuur voor volwassenen is bij Toon Tellegen niet eenduidig. Veel van zijn kinderboeken met dierenverhalen worden immers ook door volwassenen gelezen. Omgekeerd wordt zijn proza en poëzie ook door jeugdige lezers en adolescenten gesmaakt.

Onderstaande opdeling is gemaakt op basis van de gegevens van uitgeverij Querido en van de Koninklijke Bibliotheek van Nederland. De reguliere uitgaven van Toon Tellegen verschenen vrijwel allemaal bij Querido.








</doc>
<doc id="171180" url="https://nl.wikipedia.org/wiki?curid=171180" title="Amylase">
Amylase

Amylase, vroeger ook wel diastase genoemd, is de naam van verteringsenzymen die amylose ofwel amylum (een niet-vertakte vorm van zetmeel) afbreken. Alle amylases grijpen aan op de α-1,4-glycoside binding. Amylases komen zowel in het dieren- als het plantenrijk voor.

Amylase is een hydrolase (een enzym, dat hydrolyse als mechanisme toepast, dat wil zeggen het opnemen van een watermolecuul). Het is ook een sacharidase (een enzym, dat een polysacharide splitst). Amylase, toen nog "diastase" genoemd, werd in 1833 ontdekt door de Franse chemicus Anselme Payen die het uit een moutoplossing isoleerde. Diastase was het allereerste enzym dat werd ontdekt en was het startpunt van de moderne enzymchemie.

Alfa-amylase splitst de α(1-4)-glycosidische bindingen van amylose op, waardoor dextrine en daaruit maltose, glucose en andere oligosachariden ontstaan. In de mond wordt alfa-amylase (=ptyaline) uitgescheiden door speekselklieren. In de maag wordt alfa-amylase geïnactiveerd door de zure pH. In het duodenum wordt het zetmeel afgebroken door alfa-amylase uit het pancreas.

Bèta-amylase zorgt ervoor dat er telkens een maltosemolecuul wordt afgesplitst.

Alternatieve namen: Glucan 1,4-α-glucosidase; amyloglucosidase; Exo-1,4-α-glucosidase; glucoamylase; lysosomal α-glucosidase; 1,4-α--glucan glucohydrolase.

Gamma-amylase verbreekt de laatste α(1-4)glycosidebindingen aan het niet-reducerende uiteinde van amylose en amylopectine, wat glucose oplevert. γ-amylase splitst α(1-6)-glycosidebindingen. In tegenstelling tot de andere vormen van amylase werkt gamma-amylase het best in zure omgeving bij een optimum pH van 3.

Amylase wordt in veel planten aangemaakt tijdens het rijpingsproces van fruit. Hierdoor worden de vruchten zoeter, waarbij mono- en disachariden worden gevormd.

Er zijn twee soorten enzymen, ook wel iso-enzymen genaamd werkzaam bij dier en mens, pancreasamylase en speekselamylase. Ze splitsen moeilijk door het lichaam op te nemen moleculen in makkelijk op te nemen suikers. Bijvoorbeeld de bij zet sachariden met behulp van amylase om in honing.

Alle amylasen worden gecodeerd door genen op het chromosoom 1q21. 

Amylase wordt gebruikt bij onder meer bierbrouwen. Hierbij zet het enzym, dat natuurlijk in graan voorkomt, zetmeelmoleculen in suikers om. Dit proces heet maischen.

Amylase dient ook als hulpmiddel voor het laten rijzen van bakproducten als brood. Hierbij wordt de zetmeel omgezet in suikers, die daarna weer door gist worden omgezet in onder andere koolstofdioxide, die het rijzen veroorzaakt.

In het bloedplasma kan altijd een geringe amylase-activiteit worden gemeten. Bij acute ontsteking van het pancreas kan deze amylase-activiteit aanzienlijk toenemen. Dat gebeurt door lekkage van amylase uit de zieke pancreascellen naar het langsstromende bloed. Verhoogde amylase-activiteit in het bloedplasma kan wijzen op een pancreatitis oftewel een pancreasontsteking. Nog iets specifieker voor een pancreatitis is het enzym lipase. Zowel voor het opsporen van deze ziekte als voor het beoordelen van het verloop ervan is de meting van de amylase-activiteit bruikbaar.

Aandoeningen van het galkanaal (Cholestase) beïnvloeden de amylasespiegel.

Bij nierfalen wordt minder amylase uitgescheiden. 



</doc>
<doc id="171200" url="https://nl.wikipedia.org/wiki?curid=171200" title="Stendhalsyndroom">
Stendhalsyndroom

Het stendhalsyndroom is een psychische aandoening die optreedt als iemand volledig overrompeld wordt door de schoonheid van kunst. Lichamelijke verschijnselen zijn een versnelde hartslag, duizeligheid, verwarring en flauwvallen. In ernstige gevallen treden soms zelfs vormen van manie, hallucinaties of andere psychotische verschijnselen op.

De aandoening is genoemd naar de 19e-eeuwse Franse schrijver Stendhal (pseudoniem van Marie-Henri Beyle), die in zijn werk gedetailleerd beschreef hoe hij in 1817 tijdens een bezoek aan Florence emotioneel werd aangegrepen door het artistieke karakter van de stad. Er zijn door de jaren heen meerdere gevallen bekend van toeristen die duizelig worden of flauwvallen bij het aanschouwen van kunst in Florence, met name in het Uffizi-museum. 

In 1979 beschreef de Italiaanse psychiater Graziella Magherini het verschijnsel als syndroom na gedurende tien jaar zo'n 100 gevallen bestudeerd te hebben.

Het syndroom is wellicht te vergelijken met het Jeruzalem-syndroom, waarbij sterke emotionele reacties op religieuze ervaringen optreden.

In 1996 heeft horrorregisseur Dario Argento de giallo/horror-thriller "The Stendhal Syndrome" gemaakt, waarin een jonge agente een seriemoordenaar en verkrachter op het spoor is en waarin blijkt dat zij ook aan het syndroom lijdt.
De film is geïnspireerd op het boek van de Italiaanse psychiater Graziella Magherini die het syndroom beschrijft, met in de hoofdrol Dario's dochter Asia.

In de in 2013 uitgekomen film van Paolo Sorrentino, La grande bellezza, wordt het syndroom vorm gegeven door een Japanse toerist die de pracht van Rome aanschouwt en vervolgens flauw valt.


</doc>
<doc id="171335" url="https://nl.wikipedia.org/wiki?curid=171335" title="Joannes Gijsen">
Joannes Gijsen

Joannes Mathijs (Jo) Gijsen (Oeffelt, 7 oktober 1932 – Sittard, 24 juni 2013) was een Nederlands bisschop van de Katholieke Kerk.

Gijsen was van 1972 tot 1993 bisschop (de achtste sinds het herstel van de bisschoppelijke hiërarchie in Nederland) van het bisdom Roermond, van 1993 tot 1996 titulair bisschop van Maastricht en van 1996 tot 2007 bisschop van het bisdom Reykjavik in IJsland. Zijn bisschoppelijk motto was "Parate viam Domini" (= "Bereid de weg des Heren", een tekst van Jesaja 40;3, aangehaald in Matteüs, hoofdstuk 3 en Lucas, hoofdstuk 3).

Joannes Gijsen werd in 1932 in de Brabantse gemeente Oeffelt geboren. Zijn vader was afkomstig uit het Limburgse Stramproy en werkte daar als spoorwegbeambte. Gijsen woonde in zijn jeugd in Sittard. Na zijn opleiding aan het gymnasium en grootseminarie werd Jo Gijsen op 6 april 1957 in Roermond tot priester gewijd door mgr. dr. Guillaume Lemmens. Hij werd kapelaan te Valkenburg (tot 1959) en vervolgens leraar aan het klein-seminarie Rolduc te Kerkrade. Hij studeerde theologie en kerkgeschiedenis aan de universiteiten van Bonn en Münster. Zijn leraarsfunctie te Kerkrade combineerde hij met docentschappen aan het groot-seminarie te Roermond (1963–1966) en de academie voor bouwkunst te Maastricht (vanaf 1964). Gijsen promoveerde in 1964 tot doctor in de kerkgeschiedenis. In een in 1971 gepubliceerde voordracht ("De priester en de crisis in de Kerk") uitte hij kritiek op het beleid in de Katholieke Kerk in Nederland sinds het Pastoraal Concilie. Tot 1972 was hij rector van het zusterklooster Sint-Elisabethsdal te Nunhem.

Rector Jo Gijsen werd op 20 januari 1972 door paus Paulus VI benoemd tot bisschop van het bisdom Roermond. Op 13 februari 1972 werd hij in Vaticaanstad tot bisschop gewijd door de paus. Paulus VI dwong bij die gelegenheid kardinaal Bernardus Alfrink, aartsbisschop van Utrecht, Gijsen in Rome de handen op te leggen, wat volgens Bosmans Alfrinks "zwaarste gang naar Rome" werd. Op 4 maart 1972 vond de inbezitneming van de zetel in de Roermondse kathedraal plaats.

Als nieuwe bisschop ging Gijsen meteen aan de slag. De al gemaakte plannen om het Limburgse bisdom in lijn met de constituties en decreten van het Tweede Vaticaans Concilie (1962-1965) te brengen werden uitgevoerd. Hij ontwierp een nieuw reglement voor katholieke scholen. Ook werd het protocol aangescherpt en ontwikkelde bisschop Gijsen een eigen beleidsstijl die door zijn aanhangers als stijlvol, modern en zakelijk werd omschreven, passend bij de Kerk van na het Concilie. In relatief korte tijd wist Gijsen een behoorlijke mate van populariteit op te bouwen onder het behoudende deel van de Limburgse gelovigen. Meer modernistisch ingestelde katholieken joeg hij echter met zijn beleid tegen zich in het harnas.

Zijn benoeming tot bisschop werd gezien als een maatregel van paus Paulus VI om de onrustige Nederlandse kerkprovincie weer meer richting het midden van de wereldkerk te krijgen. Net als de benoeming in 1970 van Ad Simonis tot bisschop van Rotterdam veroorzaakte ook zijn benoeming hevig protest van met name overtuigd modernistische geestelijken en leken. Gijsen steunde openlijk de Rooms Katholieke Partij Nederland, die tot de jaren 80 bestond.

In 1974 richtte Gijsen het grootseminarie Rolduc op. Tot die tijd was dit Rolduc een kleinseminarie. Zeven jaar eerder hadden de Nederlandse bisschoppen en de priesterordes hun samen ongeveer vijftig seminaries gesloten en vervangen door vijf theologische hogescholen. Nieuwe priesters leverden deze vijf opleidingen echter nauwelijks op. Rolduc verschafte in de periode tussen haar ontstaan en 2004, dertig jaar later, de opleiding aan 180 priesters, onder wie de latere aartsbisschop Eijk, bisschop Punt (bisdom Haarlem-Amsterdam) en hulpbisschop De Jong (bisdom Roermond). De bisschoppen Hans van den Hende (Rotterdam) en Gerard de Korte (Groningen-Leeuwarden) werden aan het begin van de 21e eeuw overigens van buiten de kring van Gijsen aangetrokken.

Gedurende deze periode ontstond ook een controverse rond verscheidene Limburgse "missie-organisaties". Het "Bureau voor Internationale Solidariteit" in Roermond had zich in 1983 in het geheim opgeworpen als het Limburgse steunpunt van het "Komitee Kruisraketten Nee", waarin naast het IKV ook de PPR, de CPN en andere linkse partijen zaten. Dit werd ontdekt door de telefoonnummers op de pamfletten van het kruisrakettencomité te vergelijken met de bestaande telefoonboeken. De latere voorzitter van "Pro Ecclesia et Pontifice" (="Voor Kerk en Paus"), mevrouw mr. Erica Schruer, gaf die informatie door aan het Katholiek Nieuwsblad. Gijsen kwam er bovendien via kerkelijke kanalen achter dat het ingezamelde geld niet zozeer voor de missie gebruikt werd, maar voor sociale en emanciperende projecten, zonder dat de Kerk er nadrukkelijk bij betrokken was; bovendien bleken er vele projecten van linkse bevrijdingstheologen begunstigd te worden in projecten in Zuid-Amerika.

Nadat Gijsen deze organisaties herhaaldelijk veroordeeld had, richtte hij een eigen missiebureau op, dat tot op de huidige dag actief is. Het splitsen van de katholieke ontwikkelingssamenwerking door oprichting van dit missiebureau leverde de bisschop herhaaldelijk kritiek op. Vaak werd er tegen de bisschop scherpe kritiek geuit via regionale kranten (De Limburger) of de landelijke media. Gijsen vond het ook erg opvallend dat veel participanten van de Acht Meibeweging actief waren in organisaties voor ontwikkelingssamenwerking. Dit was een reden voor de bisschop om de relaties met de bestaande missie-organisaties in Limburg op een laag pitje te zetten. Voorstanders van de bisschop vonden dat hij via de Bijzondere Synode in 1980 onder druk was gezet door zijn medebisschoppen om een handtekening onder het document te plaatsen waarin hij beloofde de eenheid met de missieorganisaties te herstellen. Dit herstel is tot en met zijn vertrek nooit van de grond gekomen.

In Stein ontstond er een conflict tussen Gijsen en een groep traditionalistische rooms-katholieken rond de familie Meuleberg en de mystica en zieneres Bertha Meuleberg, die gezamenlijk een nieuwe kapel wilden laten inwijden. Bisschop Gijsen wilde deze kapel niet inzegenen omdat dat als een kerkelijke bevestiging zou kunnen worden opgevat van de genezing van de zieneres, van het bloedende kruis en van de stigmata. In 1976 verbood hij dan ook de gelovigen deel te nemen aan erediensten en de inwijding door de Franse aartsbisschop-emeritus Marcel Lefebvre van de lokale kapel van het Heilig Lijden van Christus, waar de Tridentijnse ritus bewaard bleef. Gelovigen die gehecht waren aan deze ritus verklaarden daarop in De Limburger "geen cent" meer om het bisdom van Gijsen te geven. Lefebvre diende in de kapelnieuwbouw te Stein het vormsel volgens de klassieke Romeinse ritus meerdere jaren toe, onder grote belangstelling van de lokale pers. Een langdurige scheuring met een significant aantal conservatieve katholieken bleef onder Gijsen echter wel uit.
Roze Zaterdag is een begrip geworden in de homo-scene. Op Paaszaterdag 14 april 1979 werd deze naam voor het eerst gebruikt voor een omstreden protestmars in Roermond tegen bisschop Gijsen. Aanleiding was een interview van de bisschop met het tijdschrift Elsevier in januari 1979, waarin felle uitspraken werden gedaan jegens homo's. Duizenden mensen, homo's en tegenstanders van bisschop Gijsen, liepen door het centrum van de Limburgse Bisschopsstad met slogans als 'Gijsen, flikker op!' om aan het eind een petitie met 8000 handtekeningen af te geven aan het bisschoppelijk paleis in de binnenstad. Sindsdien duikt de naam Roze Zaterdag overal op in Nederland.

In 1993 trad Gijsen op dringend advies van zijn arts - volgens wie de kans op een collaps zeer groot was - af als bisschop van Roermond en trok zich terug in een klooster te Walpersdorf (Oostenrijk). Volgens het Katholiek Nieuwsblad kan op de achtergrond de zaak van de conrector van zijn priesteropleiding, die publiekelijk beschuldigd was van een homoseksuele verhouding met een (overigens reeds oudere, lang volwassen) seminarist, hier ook een rol in gespeeld hebben. Volgens sommigen zou Gijsen door de toestand op zijn seminarie de steun van het Vaticaan ontvallen zijn. Zelf heeft hij dit altijd ontkend. Gijsen werd opgevolgd door mgr. F.J.M. Wiertz, die hem bij zijn installatie-mis beschreef als degene die in het bisdom de priesters hun identiteit had teruggegeven.

Van 1993 tot 1996 was Gijsen titulair bisschop van Maastricht. In deze periode was hij rector van een zusterklooster in voornoemd Walpersdorf.

Gijsen werd op 12 oktober 1995 benoemd tot apostolisch administrator van het bisdom Reykjavik en op 25 mei 1996 tot bisschop van Reykjavik in IJsland, waar ongeveer 9000 personen (=3% van de bevolking) katholiek zijn en waar elf priesters werken. Zijn kathedraal was de uit 1929 daterende Landakotskirkja. Hij werd daarmee na Hendrik Hubert Frehen (1917-1986) de tweede Limburgse bisschop van IJsland. In november 2012 maakte de IJslandse onderzoekscommissie naar misbruik in de Katholieke Kerk, onder leiding van Hjördís Hákonardóttir, bekend dat Gijsen in zijn periode als bisschop een brief over seksueel misbruik heeft vernietigd. Gijsen reageerde hierop door te schrijven dat de brief slechts om een vermoeden ging en dat de briefschrijver en hijzelf samen hadden besloten de brief te vernietigen.

Begin 2014, ruim een half jaar na de dood van Gijsen, heeft de klachtencommissie inzake seksueel misbruik binnen de Rooms-katholieke Kerk twee klachten die eerder waren afgewezen tegen Gijsen alsnog gedeeltelijk gegrond verklaard. Ze oordeelde dat twee klachten voor wat betreft het betasten van intieme delen voldoende gegrond waren. Gijsen heeft zich naar het oordeel van de commissie schuldig gemaakt aan betasting van minderjarige jongens; de verdergaande gedeelten van de twee klachten zouden echter onvoldoende door steunbewijs gestaafd zijn.

Gijsen ging op 30 oktober 2007, de maand waarin hij 75 werd, met emeritaat. Als bisschop van Reykjavík werd hij opgevolgd door de Zwitserse hulpbisschop Pierre Bürcher. Gijsen keerde terug naar Nederland, en nam in Sittard de zielzorg van de zusters karmelietessen aan de Kollenberg op zich. Op 24 juni 2013 overleed de bisschop in Sittard op 80-jarige leeftijd na een lang ziekbed. Hij leed aan een ongeneeslijke vorm van kanker. Gijsens uitvaart vond plaats op 29 juni van dat jaar in de Roermondse Sint-Christoffelkathedraal. Hij kreeg zijn laatste rustplaats op het kloosterkerkhof van diezelfde zusters karmelietessen.





</doc>
<doc id="171563" url="https://nl.wikipedia.org/wiki?curid=171563" title="Interne geneeskunde">
Interne geneeskunde

Interne geneeskunde of inwendige geneeskunde is in Nederland respectievelijk Vlaanderen de benaming van een specialisme in de geneeskunde dat zich bezighoudt met het voorkomen, diagnosticeren en behandelen van ziekten van de inwendige organen van de volwassen patiënt. Een arts die zich hierin gespecialiseerd heeft is een internist.

De opleiding interne geneeskunde duurt na het basisartsexamen nog eens 6 jaar: 4 jaar algemene interne geneeskunde en 2 jaar speciële opleiding.

De oorsprong van de interne geneeskunde is te vinden in de 19e eeuw. Toentertijd werd het vakgebied aangeduid als dat van artsen die de laboratoriumwetenschap combineerden met patiëntenzorg. Nog steeds zijn veel internisten dan ook betrokken bij wetenschappelijk onderzoek naar de achtergronden en de gevolgen van ziekten en naar therapieën om deze ziekten te bestrijden.

Het stellen van een diagnose bij klachten op gebied van de interne geneeskunde is vaak een ingewikkeld en doordacht proces. Hierbij vormen het verhaal van de patiënt - de zogeheten anamnese – en het lichamelijk onderzoek de belangrijkste aanknopingspunten. De internist stelt met deze gegevens een differentiële diagnose op – een lijst met diagnosen die passen bij een bepaalde combinatie van symptomen. Soms zijn aanvullende onderzoeken nodig om achter de oorzaak van de symptomen van de patiënt te komen. Laboratoriumonderzoek, pathologisch en cytologisch onderzoek, radiologisch onderzoek, nucleair onderzoek en de medische microbiologie zijn belangrijke hulpmiddelen om de diagnose te stellen, en eventueel later in het proces de behandelingsresultaten te monitoren. Na het aanvullend onderzoek komt ten slotte een diagnose naar boven als de meest waarschijnlijke – de werkdiagnose.

In de behandeling van ziekten kan een internist medicatie voorschrijven of leefstijlveranderingen adviseren. Een internist opereert in principe niet, maar kan een operatie wel adviseren en hiervoor doorverwijzen naar een chirurgisch collega. Bij de preventie van ziekten heeft de internist een voorlichtende taak en ook daarbij kunnen op indicatie medicijnen voorgeschreven worden. Dit wordt gedaan met de wetenschap dat een vastgesteld gezondheidsrisico kan leiden tot de ontwikkeling van nieuwe ziekte. Internisten zijn vaak binnen een ziekenhuis belast met de coördinatie en afstemming van zorg rondom een zieke waar verschillende medisch specialisten en eventueel paramedici bij betrokken zijn.

Tot halverwege de 20e eeuw werd de interne geneeskunde als één vakgebied gezien, maar onder invloed van de Amerikaanse geneeskunde ontstonden er subspecialismen binnen de interne geneeskunde. Hierdoor omvat de interne geneeskunde tegenwoordig de volgende deelgebieden:

In perifere ziekenhuizen bedrijven internisten het vak meestal in de volle breedte, hoewel velen een aandachtsgebied hebben. In academische ziekenhuizen hebben, omdat het vakgebied zo breed is, veel internisten zich gespecialiseerd in bepaalde aandoeningen. De algemeen internist is daar in de minderheid, en er zijn veel subspecialisten aan het werk. Basis blijft echter de holistische benadering van de patiënt.


</doc>
<doc id="171690" url="https://nl.wikipedia.org/wiki?curid=171690" title="Klinische lycantropie">
Klinische lycantropie

Klinische lycantropie is een psychische aandoening waarbij iemand lijdt aan de waan dat hij in een dier verandert, zich voelt als een dier of zich als een dier gedraagt. De naam lycantropie is overgenomen uit de volksverhalen over mensen die in wolven veranderen, de zogenaamde weerwolven. De algemene benaming voor de waan in een dier te veranderen is "zoantropie". Deze ziekte werd voor het eerst beschreven door Robert Burton in zijn "Anatomy of Melancholy" (1621). 

Hoewel sommige patiënten in heldere momenten een verandering in een wolf of hond beschrijven, is er vaker sprake van het veranderen in of voelen als andere dieren, zoals katten, paarden, vogels, kikkers, bijen of zelfs onbekende dieren. In een casus uit 1989 (St Crispin Hospital in Northampton) wordt een geval beschreven van iemand die achtereenvolgens 'veranderde' in een hond, een paard en een kat alvorens weer in de realiteit terug te keren.

De duur van de verschijnselen kan uiteenlopen. Soms doen deze zich voor als gevolg van een aanval van woede of angst, maar in andere gevallen zijn de verschijnselen zo langdurig dat ze als chronisch beschouwd kunnen worden. Afhankelijk van de transformatie kunnen patiënten agressief zijn.

De symptomen van lycantropie zijn van psychotische aard, maar ze kunnen ook geïsoleerd optreden, dat wil zeggen niet als gevolg van een neurologische aandoening of een bredere psychische aandoening.

Een voorbeeld van de aandoening is te zien in de film Birdy (Alan Parker, 1984), waarin het personage van Matthew Modine zich tegen zijn oorlogstrauma's verweert door geestelijk in een vogel te veranderen.

Een beroemd voorbeeld is de transformatie van de Babylonische koning Nebukadnezar in het Bijbelboek Daniël, waarin de trotse koning zich als een dier gedraagt en verstoten wordt uit de gemeenschap. Nebukadnezar zelf verklaart dat deze toestand Gods oordeel was voor zijn hoogmoed om wat hij als koning bereikt had, en dat hij genas zodra hij erkende dat alleen dankzij Gods genade een mens in staat is succesvol te zijn.

Er zijn ook gevallen bekend van mensen die dierlijk gedrag vertonen, omdat ze in hun vroege jeugd niet of nauwelijks menselijk contact hebben gehad en hun opvoeding van dieren afhankelijk is geweest. Men spreekt dan wel van wolfskinderen of wilde kinderen.


</doc>
<doc id="171709" url="https://nl.wikipedia.org/wiki?curid=171709" title="Kwikbloeddrukmeter">
Kwikbloeddrukmeter

Een kwikbloeddrukmeter is een manometer waarmee de bloeddruk kan worden gemeten, die nog gebruikmaakt van metallisch kwik dat uit een reservoir omhoog wordt geduwd in een stijgbuis, waar de hoogte kan worden afgelezen in millimeters.

Omdat kwik een zwaar metaal is met giftige dampen, en de hoeveelheid kwik die in het milieu vrijkomt van overheidswege zo veel mogelijk wordt beperkt, zijn ze niet meer te koop, hoewel er hier en daar wellicht zelfs anno 2005 nog wel een enkele wordt gebruikt. Rond 1980 waren ze nog algemeen. De bloeddruk wordt echter in Nederland standaard nog wel steeds in mm Hg uitgedrukt.


</doc>
<doc id="171717" url="https://nl.wikipedia.org/wiki?curid=171717" title="Status epilepticus">
Status epilepticus

Status epilepticus is in de geneeskunde een toestand waarbij de patiënt aanhoudend gegeneraliseerde epileptische aanvallen heeft zonder dat tussendoor het bewustzijn terugkeert. Een mogelijk gevolg van een status epilepticus is dat er onvoldoende ademhalingsbewegingen gemaakt worden door de gestoorde prikkeloverdracht in de hersenen, waardoor zuurstofgebrek in het lichaam kan ontstaan. Dit geeft de meeste problemen in de hersenen, aangezien zuurstoftekort aldaar snel schade aan het hersenweefsel kan veroorzaken.

Een status epilepticus is daarom een potentieel dodelijke aandoening, die onmiddellijke medische interventie vereist. Bij een status epilepticus is het niet mogelijk om medicatie door te slikken. Er zal dan dus een andere toedieningsvorm gekozen moeten worden. Het is mogelijk om medicatie in druppelvorm in te wrijven in het wangslijmvlies, waardoor de druppels opgenomen worden. In eerste instantie wordt echter meestal gekozen voor rectale toediening van medicatie: op die manier wordt het medicijn snel en veilig opgenomen. Ook is het mogelijk om de patiënt een injectie onder de huid of in een spier te geven. De snelste manier van medicatietoediening is via de bloedbaan, deze methode wordt veelal in het ziekenhuis toegepast.

Er wordt medicatie gegeven die de prikkeloverdracht in de hersenen beïnvloedt, zoals benzodiazepinen of barbituraten, zodat de stoornis in de prikkeloverdracht behandeld wordt. 

Meestal worden patiënten met een status epilepticus opgenomen in een ziekenhuis, omdat daar de lichaamsfuncties permanent bewaakt kunnen worden. Bij een ernstige status epilepticus is soms intubatie noodzakelijk om de zuurstoftoediening te garanderen.


</doc>
<doc id="171727" url="https://nl.wikipedia.org/wiki?curid=171727" title="Hartklopping">
Hartklopping

Hartkloppingen (palpitaties) is in de geneeskunde een symptoom, althans een klacht van de patiënt, en betekent niet meer of minder dan "het zich (meestal onaangenaam) bewust zijn van het kloppen van het eigen hart".

Dit kan zijn omdat er inderdaad iets vreemds is aan de manier waarop het hart klopt, of ook wel omdat de aandacht hierop sterker dan normaal gericht is. Het verschijnsel kan optreden bij opwinding, fysieke of mentale vermoeidheid of warmtegevoeligheid. Doorgaans duren hartkloppingen een of twee minuten, maar ze kunnen in sommige gevallen dagenlang aanhouden. Vaak is er sprake van een versneld hartritme, maar hartkloppingen kunnen ook een onregelmatige hartslag met zich meebrengen. Rust nemen in een horizontale houding verhelpt het probleem vaak in korte tijd. Sommige mensen hebben meermaals per dag hartkloppingen, bij anderen komt het slechts zelden of nooit voor. 

Bij langdurige hartkloppingen die samengaan met pijn in de borst en/of flauwvallen is het raadzaam deskundig advies in te winnen.

Hartkloppingen kunnen soms het gevolg zijn van een verhoogde schildklierwerking, (hyperthyreoïdie). 



</doc>
<doc id="171732" url="https://nl.wikipedia.org/wiki?curid=171732" title="Gasthuis">
Gasthuis

Een gasthuis was vanaf de middeleeuwen een instelling waar zieken en ouderen verpleegd en verzorgd konden worden. Later werd onder gasthuis ook verstaan een hofje: een aantal huisjes rondom een binnenterrein, bedoeld voor bijvoorbeeld leden van een bepaalde kerk of andere doelgroepen zoals reizigers.

Aanvankelijk werden gasthuizen gebouwd door de kerk, bijvoorbeeld bij kloosters (Kloostergasthuis) of gesticht door een bisschop. Zij deden dit vooral voor het zielenheil van de patiënt, niet zo zeer om deze te genezen. Met de opkomst van de burgerij in de late middeleeuwen werden gasthuizen ook door leken gesticht. Vaak ging het hierbij om burgerlijke of ridderlijke verplegersorden zoals de Orde van de heilige Geest.

Een middeleeuws gasthuis bestond vaak uit een lange zaal die uitkwam op de kapel. Soms stond er in deze zaal ook een preekstoel. De bedden stonden langs de kanten en konden door middel van gordijnen afgeschermd worden. De bedden waren gemaakt van veren of stro. Patiënten werden bij opname eerst gewassen. De voeding was goed en bestond uit tweemaal per dag een warme maaltijd met vis/vlees en groente of fruit.

Tijdens de renaissance werd een groot aantal verplegersorden opgeheven. De invloed van de kerk nam af door de hervormingen. In die tijd zijn veel (klooster)gasthuizen opgeheven of overgenomen door de burgerij. In deze tijd stond het gasthuis onder bestuur van regenten en regentessen. Voor de dagelijkse leiding benoemden de regenten een "binnenvader" die toezicht hield op de gebouwen, het personeel en het ziekenbezoek. De regentes benoemde een "binnenmoeder" die belast werd met toezicht op het vrouwelijk personeel. De binnenmoeder werd geholpen door de zaalmoeder. De verpleging was voornamelijk gericht op verzorgen en niet op verpleegtechniek.

Een renaissance gasthuis bestond uit meerdere afdelingen:

Een stad had soms meerdere gasthuizen. Er werd hierbij onderscheid gemaakt tussen Binnengasthuizen en Buitengasthuizen. De laatsten lagen dan buiten de stadspoort en waren vooral bestemd voor geesteszieken en besmettelijke ziekten, zoals de pest.

Deze eeuwen worden gekenmerkt door overvolle gasthuizen waarin zeer slecht was. Mannen en vrouwen waren gescheiden in aparte zalen met tientallen bedden. Op elk bed lagen soms meerdere personen. Door de chirurgijn werd in het midden van deze zaal geopereerd op een daarvoor bestemde kribbe. In dezelfde zaal werd ook de was gedaan en sliep het personeel. De zalen waren te groot om goed te kunnen verwarmen, waarbij men soms tijdens het opereren vergat de kachel aan te houden. Eten werd gegeven aan de meest biedende patiënt. Pijnstillers werden verkocht.

Veel gasthuizen zijn opgeheven. Een aantal bleef echter bestaan en ontwikkelde zich tot een modern ziekenhuis. Veel instellingen op het gebied van de gezondheidszorg dragen door deze voorgeschiedenis nog altijd de naam 'gasthuis' in zich. Uit de naam van de gasthuis is de stichter duidelijk te herkennen. Een bekend voorbeeld hiervan is het Heilige Geestgasthuis, dat we in diverse Europese steden terugvinden.

In Amsterdam bevond zich het Binnengasthuis bij de Grimburgwal. Voor de alteratie in 1578 waren hier het Oude en Nieuwe Nonnenklooster, nadien het Sint Pietersgasthuis. Sinds de opening van het Buitengasthuis in 1635, werd het oorspronkelijke gasthuis Binnengasthuis genoemd. In 1981 verhuisde het Binnengasthuis, samen met het Wilhelminagasthuis, naar het Academisch Medisch Centrum in Amsterdam Zuidoost. Sindsdien is het terrein van het Binnengasthuis grotendeels in gebruik bij de Universiteit van Amsterdam.

De Drie Gasthuizen

Gasthuis (Bredevoort)

Reinier de Graaf Gasthuis

Vanaf de 13de eeuw ontstonden in Deventer diverse gasthuizen, waaronder het Geertruidengasthuis, het Sint-Elisabeths- en Sint-Jurriëngasthuis, het Voorster Gasthuis en het Heilige Geest Gasthuis. Veelal waren deze gasthuizen aan kloostergemeenschappen verbonden. Het Heilige Geest Gasthuis, het oudste, was al in 1267 gevestigd op de hoek van de Brink en de Kleine Overstraat. Aanvankelijk was het huis ingericht als slaapplaats voor armlastige reizigers en vreemdelingen. Later vonden ook zieken en bejaarden er onderdak. In 1645 werd het gasthuis verplaatst naar het inmiddels verdwenen Meester Geertshuis aan de Bagijnenstraat, dat ooit door Geert Grote was gesticht.

Inkomsten kwamen naast giften vooral uit grondbezit. Het Heilige Geest Gasthuis bezat gronden rond Deventer, die werden verpacht. De grenzen van deze landerijen werden aangegeven door natuurstenen paaltjes met het opschrift “G†G”, zoals er op de Enk bij Lettele nog een is terug te vinden.

Het Catharina Gasthuis in Gouda dateert uit de 14e eeuw en heeft tot 1910 dienstgedaan als ziekenhuis. Na de komst van het Van Itersonziekenhuis werd er een bejaardenhuis van gemaakt. Deze functie vervulde het gebouw tot 1938. Na negen jaar van leegstand werd het gebouw in 1947 geschikt gemaakt als museum" het Catharijne Gasthuis", het latere MuseumgoudA. Het Sint Elisabeth Gasthuis in Gouda stond oorspronkelijk aan de Spieringstraat, verhuisde in 1577 naar de Kleiweg. Het gebouw deed dienst als bejaardentehuis voor vrouwen. Na de komst van een nieuw verzorgingstehuis ("Huize Juliana") in 1938 werd het gebouw aan de Kleiweg afgebroken.

In Groningen wordt het begrip gasthuis voornamelijk gebruikt voor wat in andere steden een hofje wordt genoemd. Sommige van de Groningse "hofjes" hebben overigens wel de functie van "gasthuis" gehad.

In alfabetische volgorde:
Aduardergasthuis, Affien Olthofsgasthuis, Juffer Tette Alberdagasthuis, Sint Anthonygasthuis, Gerarda Cockinghagasthuis, Corneliagasthuis, Doopsgezind Gasthuis, Jacob- en Annagasthuis, Jan Luitjes of Jannes Baroldigasthuis, Latteringegasthuis, Juffer Margarethagasthuis, Sint Martinusgasthuis, Middengasthuis (Kleine Rozenstraat), Middengasthuis (Grote Leliestraat), Pelstergasthuis, Pepergasthuis, Pieternellagasthuis, Remonstrants Gasthuis, Schoonbeeks of Wytzesgasthuis, St. Annengasthuis, Typografengasthuis, Ubbenagasthuis, Anna Varwersgasthuis, Gasthuis voor den Werkende stand en Zeylsgasthuis.

Groot Ziekengasthuis, locatie van het Jeroen Bosch ziekenhuis.

Leeuwarden kent een aantal gasthuizen, de bekendste is het Sint Anthony Gasthuis tussen de Grote Kerkstraat en de Groeneweg. De panden van het Sint Anthony Gasthuis zijn te herkennen aan de gouden bel aan de gevel. Dit is een symbool van Sint Anthonius net als het varkentje, de rozenkrans, een staf in de vorm van een T, een boek en een fakkel.
Het Gabbema Gasthuis aan de Wijbrand de Geeststraat en het Marcelis Goverts Gasthuis aan de Noordersingel deze is thans in gebruik als hospice. In de omgeving van de Grote of Jacobijnerkerk liggen een drietal hofjes: Het Boshuisengasthuis, het Luilekkerland en het oude Ritske Boelema-Gasthuis. Deze laatste is een aantal jaar geleden omgebouwd tot 3 woonhuizen.

Maastricht telde in 1500 dertien gasthuizen; in 1626 waren er daarvan nog maar zes over. Binnen de claustrale singel van het Sint-Servaaskapittel lagen het Sint-Servaasgasthuis en het Sint-Jacobsgasthuis, die zich beide primair op zieke en behoeftige bedevaartgangers richtten. Vanaf de zestiende eeuw nam het aantal pelgrims in Maastricht sterk af, waardoor veel gasthuizen verdwenen of zich op andere doelgroepen gingen richten.

Het Sint Franciscus Gasthuis is oorspronkelijk opgericht voor kosteloze opname van arme Rooms-katholieke zieken.

De plaats Utrecht telde 18 of meer gasthuizen, met als oudste het voormalige Catharijnegasthuis dat uiterlijk in 1133 werd gesticht door johannieters. Zieke smeden werden gedurende vele eeuwen verzorgd en verpleegd in (de directe omgeving van) het eigen gildehuis, het thans nog bestaande Sint Eloyen Gasthuis. In 1858 werd door F.C. Donders het Ooglijdersgasthuis opgericht, wat ook wel het "Nederlandsch Gasthuis voor Behoeftige en Minvermogende Ooglijders" genoemd werd.

Groote Bommelsche Gasthuis

In Zwolle bevindt zich het Pestengasthuis dat haar naam heeft ontleend aan het feit dat hier mensen met de pest werden behandeld.



</doc>
<doc id="171875" url="https://nl.wikipedia.org/wiki?curid=171875" title="Pus bonum et laudabile">
Pus bonum et laudabile

Pus bonum et laudabile, Latijn voor "goede en prijzenswaardige etter", is het vocht dat uit een abces tevoorschijn komt als de arts dit (meestal met het mes) heeft geopend. Het afvloeien van de etter is een goede zaak, aangezien het de genezing zal bevorderen. Alhoewel de ingreep voor de patiënt meestal pijnlijk is, is het ook vandaag de dag één van de meest uitgevoerde geneeskundige ingrepen.

Deze uitspraak wordt toegeschreven aan Ambroise Paré, een chirurg uit de 16e eeuw, en slaat tevens op het idee dat bacteriën die pus veroorzaken minder snel een sepsis geven en daardoor een grotere kans op genezing geven. Een abces was in die tijd te behandelen, een sepsis niet.



</doc>
<doc id="171878" url="https://nl.wikipedia.org/wiki?curid=171878" title="Pus">
Pus

Pus of etter is een meestal dik- of dunvloeibare substantie (kleur: witgeel of geel) die zich in het lichaam in een holte bevindt bij langer bestaande ontstekingen, of die uit ontstoken wonden vloeit. Pus bestaat vooral uit dode witte bloedcellen, bacteriën en soms resten van necrotisch weefsel (dode fagocyten).



</doc>
<doc id="172003" url="https://nl.wikipedia.org/wiki?curid=172003" title="Koliek (paarden)">
Koliek (paarden)

Koliek is een verschijnsel bij een aantal bij het paard voorkomende ziektebeelden die allemaal worden gekenmerkt door pijn in de buik. Koliek kan in ernst variëren van mild tot levensbedreigend, het kan paarden van iedere leeftijd of ras treffen.

Er kan een onderscheid worden gemaakt in "valse" en "ware" koliek.
Ware koliek is een koliek veroorzaakt door een probleem in het spijsverteringsstelsel van het paard, vaak de darmen.
Valse koliek kan soortgelijke symptomen geven, maar wordt veroorzaakt door problemen met andere organen, zoals de eierstokken, de testikels of de nieren van het paard.
Meestal wordt met "koliek" echter ware koliek bedoeld.

Koliek kan verschillende oorzaken hebben. De verschillende oorzaken kunnen tot verschillende vormen van koliek leiden.
De meest voorkomende vormen zijn:

Koliek kan worden veroorzaakt door onder meer:

Een ongezonde darmflora kan leiden tot koliek door gasproductie en gasophoping in de darmen, of tot hoefbevangenheid. De gasproductie en -ophoping gaat vaak gepaard met dunne mest of diarree. In veel gevallen verbetert de darmflora al door grofstengelig hooi te voeren. Maar niet in alle gevallen zal dit afdoende blijken te zijn en een rantsoen van alleen hooi kan te arm zijn aan voedingsstoffen. In sommige gevallen brengt dieetvoeding verbetering.

De symptomen die een paard vertoont, variëren sterk. Dit is afhankelijk van de vorm van koliek, de oorzaak van de koliek, en de aard van het paard.
De symptomen kunnen onder andere zijn:

De behandeling is afhankelijk van de ernst en oorzaak van de koliek. Vaak wordt het paard een pijnstiller en darmontspannend middel (bijvoorbeeld buscopan compositum) toegediend. Dit gebeurt middels een intraveneuze injectie. De hartslag van het paard en in mindere mate zijn temperatuur kunnen iets zeggen over de ernst van de koliek. Als het paard staat te trillen dan kan dit een eerste teken van shock zijn. De dierenarts kan ook rectaal onderzoek doen, maar kan hiermee slechts het eerste deel van de darm (van de 30 meter totaal) onderzoeken. Rectaal onderzoek kan risico geven op darmscheuring als het paard erg onrustig is. Bij ernstige verschijnselen wordt een neussonde ingebracht om te kijken of er maagovervulling is, via de sonde kan de maaginhoud eruit komen (een paard kan niet braken).
Als een paard een verstoppingskoliek heeft, wordt vaak paraffine toegediend als laxeermiddel. Dit gebeurt ook middels een neussonde. Na de neussonde kan het paard een bloedneus krijgen, dit is niet ernstig.

Als de koliek zeer ernstig is, kan in sommige gevallen een operatie onder volledige narcose noodzakelijk zijn.In deze gevallen is er vaak sprake van liggingsverandering van de darmen of een verstopping. Een koliekoperatie is een erg risicovolle ingreep omdat de buikholte moet worden geopend. Daarnaast is het onder narcose brengen van een dier dat al ziek is natuurlijk ook niet zonder risico.

Bij de intake voor een operatie wordt een anamnese afgenomen: wat heeft het paard gegeten en gedronken, wanneer voor het laatst ontwormd, staat hij/zij op zand, wat heeft de dierenarts thuis al gedaan etc. Daarna volgt nogmaals een rectaal onderzoek en een neussonde. Een buikpunctie geeft informatie over de ernst van de situatie: het vocht uit de buikholte is dan bruinig en stroperig. Op basis van al deze vragen en onderzoeken geeft de dierenarts aan of een operatie noodzakelijk is. Bij een op de honderd paarden is een operatie nodig om zijn leven te redden. Een operatie met alle nazorg kost duizenden euro's.

Tijdens de operatie bekijkt de chirurg het hele darmenpakket van het paard. Eventuele verstoppingen worden opgelost, en de darmen worden weer in hun juiste positie teruggebracht.
Soms blijkt tijdens de operatie dat een gedeelte van de darm is afgestorven. Vaak betekent dit dat het paard niet meer te redden is. Heel soms wordt het afgestorven deel verwijderd, waarna de gezonde delen aan elkaar worden gezet. Gedurende de operatie als de darmen uit de buikholte zijn wordt vocht en een middel tegen verklevingen over de darmen gegoten.

Tot slot kunnen er na de operatie nog complicaties optreden tijdens het wakker worden uit de narcose en in de herstelperiode na de operatie. Voorbeelden van complicaties zijn:

Na de operatie blijft het dier tien dagen in de kliniek, waar het goed in de gaten gehouden wordt. Het krijgt pijnstillers, antibiotica en de eerste dag een infuus. Als het naar huis komt moet een paard de eerste 4-6 weken bijna volledige (box)rust krijgen. Als het herstel voorspoedig verloopt, kan het paard na 6 maanden pas weer normaal gebruikt worden.


</doc>
<doc id="172175" url="https://nl.wikipedia.org/wiki?curid=172175" title="AkzoNobel">
AkzoNobel

AkzoNobel is een Nederlandse multinational met activiteiten op het gebied van verven en lakken en specialistische chemicaliën. Het hoofdkantoor bevindt zich in Amsterdam. Over 2015 bedroeg de geconsolideerde omzet bijna 15 miljard euro en de onderneming is actief in meer dan 80 landen.

De huidige voorzitter van de raad van bestuur (ceo) is Ton Büchner. Hij volgde in mei 2012 Hans Wijers op. Voorzitter van de raad van commissarissen is Antony Burgmans.

AkzoNobel is in de loop van meer dan twee eeuwen ontstaan uit een aantal verschillende 'voorouders'. De oudste daarvan is het verffabriekje van Det Holmbladske Selskab uit Denemarken. Holmbladske is in 1777 gevestigd en leeft voort in het coatingmerk Sadolin.

De oudste voorloper uit Nederland is Sikkens, de fabriek van verven en lakken die in 1792 van start ging in Groningen. Later kwamen er via verschillende fusies namen bij als
In 1962 fuseerden Koninklijke Nederlandse Zoutindustrie en Ketjen tot Koninklijke Zout Ketjen. In 1967 fuseerden Koninklijke Zout Ketjen en Koninklijke Zwanenberg Organon tot Koninklijke Zout Organon. In 1969 fuseerde de Algemene Kunstzijde Unie (AKU), een Nederlands-Duitse fabrikant van kunstvezels, met Koninklijke Zout Organon, actief in onder andere chemie, geneesmiddelen en verf.

Na de fusie ging het bedrijf AKZO heten, een mammoetconcern voor Nederlandse begrippen in die tijd, met meer dan 100.000 medewerkers wereldwijd. Daarna werden de stappen steeds groter en de blik ging steeds verder de grens over. Er verdwenen ook regelmatig bedrijven, producten en merken die niet echt bij AKZO pasten. Oorspronkelijk wilde men zich verder specialiseren in de farmaceutische industrie, doch later zouden coatings (verf) de kernactiviteit gaan vormen.

Akzo Nobel werd in 1994 gevormd door overname van Nobel Industries door AKZO. Nobel Industries was in 1984 ontstaan uit een fusie van KemaNobel en Bofors. Dit bedrijf maakt onder meer hulpchemicaliën voor de papierindustrie.

In 1998 werd het Britse Courtaulds ingelijfd, een grote producent van coatings en vezels. Akzo Nobel behoort nu tot de grootste producenten van coatings ter wereld. De kunstvezelbedrijven van Courtaulds en Akzo Nobel werden samengevoegd onder de nieuwe naam Acordis en verkocht aan CVC Capital Partners, dat op zijn beurt het onderdeel Twaron BV verkocht aan Teijin.

Op 7 september 2006 gaven de aandeelhouders toestemming voor het splitsen van Akzo Nobel in Akzo Nobel (verven en lakken, en chemische producten) en Organon BioSciences (geneesmiddelen). Dit alles had te maken met het feit dat men zich ging concentreren op kernactiviteiten zoals coatings. De geneesmiddelengroep van Akzo Nobel bestond uit Organon, Intervet, Nobilon en Diosynth. Deze bedrijven zouden aanvankelijk gezamenlijk verdergaan als een beursgenoteerde bedrijf, maar Akzo Nobel werd benaderd door een Amerikaanse farmaceut voor de beursnotering een feit werd. In maart 2007 werd de verkoopintentie bekendgemaakt en Schering-Plough betaalde 11 miljard euro voor de activiteiten. Schering-Plough is sterk op het gebied van anesthesie, cholesterolverlagers en medicijnen tegen gewrichtsontstekingen en telde in 2006 33.500 werknemers. Organon is vooral gespecialiseerd in anticonceptie en vruchtbaarheidsbehandelingen. Die activiteiten zullen vooralsnog in Oss blijven. Bij Organon werkten 18.500 mensen. Beide bedrijven zijn sterk in diergeneesmiddelen en deze activiteit wordt geleid vanuit Boxmeer.

Op 20 augustus 2007 waren Akzo Nobel en het Britse concern ICI het eens over de overname van ICI door Akzo Nobel, met de bedoeling om de verf (coating) afdelingen bij elkaar te voegen en de niet bij de kernactiviteiten passende onderdelen te verkopen. De verfafdeling van ICI heet Dulux. Aldus zou Akzo Nobel uitgroeien tot de grootste verffabrikant ter wereld. Bij de overname werd samengewerkt met Henkel, dat geïnteresseerd in de afdelingen kleefstoffen en chemicaliën voor de elektronische industrie. Gevreesd werd dat bij dit alles massa-ontslagen zouden vallen. Om de goedkeuring van de Europese Commissie te bekomen voor de overname van ICI diende Akzo Nobel verschillende van zijn verfmerken geheel of gedeeltelijk te verkopen. Zo werd Crown Paints verkocht in een management buy-out, en het Belgische De Keyn en Linitop aan de Franse groep Durieu.

In 2008 werd Akzo Nobel omgedoopt tot AkzoNobel en werd een nieuw logo geïntroduceerd.

In december 2012 maakte AkzoNobel bekend de Decorative Paints activiteiten in Noord-Amerika te gaan verkopen aan PPG Industries. Deze activiteit behaalde in 2011 een omzet van $ 1,5 miljard, dat is ongeveer 7% van de totale omzet, telde ongeveer 5.000 werknemers verspreid over 8 fabrieken. PPG Industries gaat hiervoor $1,05 miljard betalen. AkzoNobel blijft wel met Performance Coatings en Specialty Chemicals actief in deze markt. De verkoop is een gevolg van een strategische keuze om alleen actief te zijn in belangrijke markten in Europa en waar AkzoNobel hoge groei van Decorative Paints verwacht.

In februari 2016 kocht AkzoNobel de 'industrial coatings'-divisie van BASF voor €475 miljoen. De divisie heeft een jaaromzet van circa €300 miljoen. Naast alle technologieën, patenten en handelsmerken worden ook twee fabrieken overgenomen waarvan één in het Verenigd Koninkrijk en één in Zuid-Afrika.

AkzoNobel is een belangrijk producent van specialistische chemicaliën, verf en coatings, zout, chloor-alkali producten en andere industriële chemische producten. Producten die worden gebruikt voor de productie van alledaagse dingen als papier, roomijs, bakmiddelen, cosmetica, plastic, vergif en glas.

Van de totale omzet wordt ongeveer twee derde behaald met de verkoop van verf en coatings en de rest met de verkoop van specialistische chemicaliën. Het bedrijf verkoopt wereldwijd waarvan ruim 40% in Europa, een kwart in Noord- en Zuid-Amerika en ook een kwart in Azië.

Het bedrijf is 's werelds toonaangevende verfleverancier met beroemde namen zoals Flexa, Sikkens, Dulux en Hammerite. 
De groep decoratieve verven bestaat uit de volgende onderverdeling:

De groep coatings bestaat uit de volgende strategic market units (SMU's):
Bekende merken zijn o.a. Sikkens®, International®, Herbol®, Trimetal® en Interpon®. Deze producten zijn gebruikt op onder andere het reuzenrad London Eye in Londen, het operagebouw La Scala in Milaan en de Sontbrug tussen Denemarken en Zweden.

De groep specialistische chemicaliën bestaat uit de volgende units:

In 2012 leed AkzoNobel een fors verlies vanwege een eenmalige afboeking van ruim 2,5 miljard euro op de waarde van de verfactiviteiten. Door de economische malaise en de crisis in de bouw was er minder vraag naar verf.





</doc>
<doc id="172623" url="https://nl.wikipedia.org/wiki?curid=172623" title="Zeven werken van barmhartigheid">
Zeven werken van barmhartigheid

De zeven werken van barmhartigheid zijn :

Zes van deze werken zijn gebaseerd op de woorden van Christus volgens het Evangelie volgens Matteüs: "Ik had honger en gij hebt Mij te eten gegeven, Ik had dorst en gij hebt Mij te drinken gegeven, Ik was vreemdeling en gij hebt Mij opgenomen. Ik was naakt en gij hebt Mij gekleed, Ik was ziek en gij hebt Mij bezocht, Ik zat in de gevangenis en gij zijt tot Mij gekomen." (Matteus 25, 35-36). Paus Innocentius III (1198-1216) voegde daar in het jaar 1207 een zevende werk aan toe: 'de doden begraven'. Het is ontleend aan het Bijbelboek Tobit, waarin naast twee bekende, ook door Christus genoemde werken van barmhartigheid, speciaal de zorg voor de overledenen wordt benadrukt: "Ik gaf brood aan de hongerigen en kleren aan de naakten; als ik het lijk van een volksgenoot buiten de muren van Nineve zag liggen, dan begroef ik het". (Tobit 1,17). In de door epidemieën geteisterde middeleeuwen had het moeilijke en gevaarlijke werk van 'doden begraven' immers een bijzondere waarde.

Naast de zeven lichamelijke werken van barmhartigheid werden in de middeleeuwen zeven geestelijke werken van barmhartigheid uitgewerkt: het zijn werken gericht op het lenigen van geestelijke nood.

De zeven geestelijke werken van barmhartigheid zijn:

Paus Franciscus heeft in zijn brief van 1 september 2016 naar aanleiding van de eerste "Wereldgebedsdag voor de zorg voor de schepping" (die de Rooms-Katholieke Kerk voortaan samen met de Orthodoxe kerk houdt) een vijftiende werk lichamelijk en geestelijk voorgesteld. Dit betreft een op al het leven gericht lichamelijk werk: zorg voor de schepping.

De zeven werken van barmhartigheid zijn tot op de dag van vandaag een bron van inspiratie geweest in tal van kunstwerken en literatuur.

Zo staat in Gent langs de Kraanlei het huis "De zeven werken van barmhartigheid" (nr. 79). Toch staan er slechts zes werken uitgebeeld op de voorgevel: Vaak wordt er verteld dat, aangezien dit oorspronkelijk een herberg was, het vierde werk (de vreemdelingen herbergen) in het gebouw zelf gebeurde. In werkelijkheid werd 'de doden begraven' niet afgebeeld (zie detailopnames).

In het Rijksmuseum in Amsterdam hangen zeven panelen van de Meester van Alkmaar. Ze werden in 1504 in opdracht van de gasthuismeesters van het Heilige Geestgasthuis geschilderd. Van 1504 tot 1916 hingen de panelen in de Grote of St. Laurenskerk in Alkmaar. In 1916 werden ze aangekocht door het Rijksmuseum.

Ook in het Suske en Wiske-verhaal "De zeven snaren" spelen de zeven werken van barmhartigheid een rol. Hier wordt niet gesproken van "de gevangenen bezoeken", maar van "de gevangenen verlossen". In het verhaal wil Antanneke de Harp met Zeven Snaren vernietigen als wraak voor de heksenvervolging in de zestiende eeuw, zodat de zeven werken van barmhartigheid niet meer kunnen worden beoefend. Het verdraaien van dit ene werk zorgt ervoor dat Lambik Antanneke bevrijdt wanneer ze gevangengezet is in een glazen fles, de vrienden zetten de achtervolging in om te voorkomen dat ze de Harp met de Zeven Snaren vernietigt en zo veel leed over de mensheid kan uitstorten.




</doc>
<doc id="172660" url="https://nl.wikipedia.org/wiki?curid=172660" title="Parafilie">
Parafilie

Parafilie (van het Griekse para παρά = naast en -philia φιλία = vriendschap, hier liefde) is de verzamelnaam van een groep seksuele gedragingen of fantasieën die over het algemeen als afwijkend van de heersende normen worden beschouwd. De parafiliëen lopen uiteen van voor andere mensen geheel onschadelijke gedragingen tot zeer schadelijke, en daartoe mogelijk leidende fantasieën. Voorbeelden zijn: seksuele opwinding door voorwerpen (fetisjisme), (gespeeld) agressief of vernederend gedrag, maar ook seksuele handelingen met kinderen en seksueel gedrag zonder instemming van de partner behoren tot het spectrum.
Als het seksueel gedrag leidt tot ernstige problemen tussen een persoon en zijn omgeving, kan sprake zijn van een psychische aandoening.

De term "parafilie" werd gelanceerd door Wilhelm Stekel in de jaren twintig en werd opnieuw onder de aandacht gebracht door de seksuoloog John Money als een neutrale aanduiding voor ongebruikelijke seksuele interesses. Psychologen en psychiaters zijn eind 19e eeuw begonnen met het categoriseren van parafilieën om een duidelijker beeld te krijgen van de wettelijke en religieuze concepten van sodomie en perversie. De DSM-III uit 1980 nam het eerst parafilie op als eigen categorie; voorheen werd het beschreven onder seksuele afwijking.

In de wereld van de psychologie en psychiatrie bestaat al geruime tijd discussie over de classificatie van parafilieën als psychische aandoening. Er is een stroming die stelt dat de classificatie te veel berust op maatschappelijke visies en normen. Men trekt dus de fundamentele psychopathologische aard van parafilieën in twijfel en stelt dat deze uit de handboeken geschrapt moet worden. Anderen menen dat de parafilieën niet als zodanig geschrapt hoeven te worden, maar wel scherpere criteria behoeven. Homofilie en zoöfilie zijn als zelfstandige parafilie inmiddels uit de classificatie verdwenen. Zoöfilie wordt vermeld onder 302.9 Paraphilia NOS ('parafilie niet anders omschreven') (DSM-IV-TR) eveneens wordt homofilie geregeld vermeld onder 302.9 Paraphilia NOS. Diagnoses waarin de focus van klinische aandacht primair gericht is op homofilie als As I stoornis (zie DSM-IV-TR Multiaxial Assessment) komen tegenwoordig weinig meer voor, tenzij homofilie samengaat met "significant leed" en daardoor klinische aandacht behoeft.

Verschillende landen hebben verschillende normen voor de eventuele strafbaarheid van parafilie. In hedendaags Nederland vormt consensus van de betrokken partijen en dus hun meerderjarigheid een belangrijk criterium. Daarnaast is, in het geval van pedofilie en zoöfilie, het bezit van afbeeldingen van seksuele handelingen met kinderen of dieren verboden.

In het DSM-IV zijn de volgende parafilieën omschreven :


Verder vermeldt het handboek nog een restgroep, niet anderszins omschreven. Bij deze restgroep horen necrofilie (lijken), klismafilie (rectaal inbrengen van vloeistof), coprofilie (ontlasting), telefoonscatologie (obsceniteiten over de telefoon), urofilie (urine) en partialisme (lichaamsdelen). Vanwege de onderliggende seksuele drang zou ook bijvoorbeeld apotemnofilie (een sterk overheersend verlangen om een of meer gezonde ledematen te laten amputeren, vaak zonder chirurgisch toezicht of begeleiding) hieronder gerekend kunnen worden.

Op de Wikipedia-pagina Seksualiteit worden nog andere vormen omschreven (augustus 2013):

Zie:


</doc>
<doc id="172667" url="https://nl.wikipedia.org/wiki?curid=172667" title="Constipatie">
Constipatie

Constipatie of obstipatie, in de spreektaal ook wel verstopping genoemd, is de medische term voor een vertraagde of moeizame defecatie (stoelgang). Gemiddeld heeft zo'n 15% van de bevolking er last van. Constipatie komt vaak voor bij het prikkelbaredarmsyndroom.



Bij constipatie is het heilzaam goed op bovenstaande factoren te letten. Tegen constipatie kan men ook een laxeermiddel voorgeschreven krijgen, dit wordt zo beperkt als mogelijk gedaan opdat de darmwerking niet verder ontregelt. Zeker bij kleine kinderen zal het gebruik van laxeermiddelen zo lang mogelijk uitgesteld worden.

In het algemeen geldt dat men laxeermiddelen niet gedurende een lange tijd dient te gebruiken. Langdurig gebruik kan juist aanleiding geven tot het ontstaan van constipatie.
Bulkvormers en osmotisch werkende middelen kunnen sommige vormen van constipatie (bijvoorbeeld in geval van een megacolon) verslechteren.


Sacrale neuromodulatie heeft bewezen een veilige en mogelijk effectieve therapie te zijn voor idiopathische obstipatie als conservatieve behandelingen niet werken of moeilijk te verdragen zijn.



</doc>
<doc id="172864" url="https://nl.wikipedia.org/wiki?curid=172864" title="Lange-QT-syndroom">
Lange-QT-syndroom

Het lange-QT-syndroom (LQTS) is een afwijking die meestal op het ecg kan worden vastgesteld, waarbij spontaan ernstige ritmestoornissen kunnen optreden. Het lange-QT-syndroom kan dodelijk zijn, maar de lijders weten meestal niet dat zij aan dit syndroom lijden, het syndroom blijft dientengevolge onbehandeld en kan tot een vroege dood leiden. Dit is echter zeldzaam in relatie tot de frequentie van het syndroom: circa 2,5% van de algemene bevolking.

Bij het syndroom is er op het ecg een ongewoon lange tijd tussen het begin van het QRS-complex en het einde van de T-top (QT-tijd). Dit maakt dat deze mensen gevoeliger zijn dan andere voor het spontaan ontstaan van de fatale hartritmestoornis ventrikelfibrilleren.

LQTS is een genetische aandoening die valt onder de kanalopathieën. 

De T-golf van een ecg wordt veroorzaakt door de terugstroom van natrium- en kaliumionen, dit is de repolarisatie. Bij LQTS is de repolarisatie vertraagd, zodat de T-golf langer en later komt. Een oorzaak zou kunnen zijn een loss-of-functionmutatie van een kaliumkanaal, zodat het kalium minder snel de cel kan repolariseren. Een andere oorzaak is bijvoorbeeld een gain-of-functionmutatie van een natriumkanaal. In dit geval blijft de natriuminstroom te lang doorgaan en duurt het ook langer voordat de cel gerepolariseerd is. 

Sommige geneesmiddelen kunnen het risico doen toenemen. Bij iemand van wie bekend is dat deze behept is met het lange-QT-syndroom, kunnen ter preventie geneesmiddelen worden gegeven. Bij iemand die een aanval heeft overleefd, dient implantatie van een defibrillator te worden overwogen.

Er zijn inmiddels ten minste 11 verschillende genetische defecten bekend die tot een lange-QT-syndroom kunnen leiden.


</doc>
<doc id="172984" url="https://nl.wikipedia.org/wiki?curid=172984" title="Abces">
Abces

Een abces is een hoeveelheid pus (etter) in een niet eerder bestaande holte. Etter in een wel van tevoren bestaande holte (galblaas, pleuraholte) heet empyeem.

Abcessen zijn vrijwel altijd het gevolg van een bacteriële infectie. De bacteriën scheiden toxinen af en veroorzaken het afsterven van cellen ter plaatse en een ontstekingsreactie, die afweercellen aantrekt, die ten dele ook weer uit elkaar barsten. Hierdoor ontstaat een holte in het weefsel, gevuld met etter. Etter bestaat uit vervloeide dode weefselcellen, levende en dode bacteriën en dode witte bloedcellen, vooral macrofagen.

Abcessen kunnen overal op en in het lichaam voorkomen. Sommige plaatsen worden echter relatief veel vaker getroffen. Hieronder staat een aantal veel voorkomende typen abces, sommige worden in dit artikel behandeld, sommige hebben een eigen artikel.


In de mondheelkunde kunnen de volgende type abcessen voorkomen, met de volgende oorzaken: 

Bestaat in het algemeen uit het laten aflopen van de etter, door het abces met een voldoende ruime toegang te openen, meestal met een mes ("ubi pus evacua"), leidend tot "pus bonum et laudabile". Dit is over het algemeen erg pijnlijk doordat het ontstoken weefsel met meer pijn dan normaal reageert op prikkels. Bij grotere ingrepen zal dit daarom vaak onder narcose gebeuren. Plaatselijke verdoving in een ontstoken gebied is minder gewenst. Soms wordt bij oppervlakkige abcessen de gevoeligheid wat verminderd door het gebied met spray koud te maken. Als de etter goed weg kan, is dat vaak al voldoende om de genezing te kunnen laten beginnen en zullen antibiotica vaak niet meer nodig zijn. Bij steenpuisten kan meestal beter niet gesneden worden.


</doc>
<doc id="173032" url="https://nl.wikipedia.org/wiki?curid=173032" title="Mantouxtest">
Mantouxtest

De mantouxtest is een test die meestal wordt gebruikt om een besmetting met tuberculosebacteriën vast te stellen. Vergelijkbare testen zijn de Von Pirquet (de "krasjes"), de Heaf test (tot voor kort de standaardtest in het Verenigd Koninkrijk) en de Tine test. Bij deze methoden wordt tuberculine op een andere manier toegediend dan bij de methode die is ontwikkeld door de Fransman Charles Mantoux en Felix Mendel. De tuberculinehuidtest volgens de methode van Mantoux blijkt het betrouwbaarste te zijn. 

De test is vergelijkbaar met een allergietest: een kleine hoeveelheid tuberculine (een niet-infectueus extract van de tuberculosebacillen) wordt in de huid ingespoten en na 3 tot 5 dagen wordt gecontroleerd of het lichaam hierop gereageerd heeft (er ontstaat dan een bultje). Deze reactie is het gevolg van een zogenaamde type IV-allergie. Tegenwoordig wordt meestal PPD-S gebruikt; PPD staat voor "Purified Protein Derivative", de S verwijst naar dr. Florence Barbara Seibert die een methode heeft ontwikkeld om tuberculine te zuiveren. In onder meer Nederland wordt sinds 1997 PPD-RT23 gebruikt voor de mantouxtest. 
Het lichaam reageert alleen als het eerder in contact is geweest met de tuberculosebacterie of met bacteriën die erop lijken. Hoe heftiger de reactie van het lichaam, des te waarschijnlijker is het dat iemand besmet is met tuberculose.
Vroeger werden ook testen gedaan met "tuberculine" dat gemaakt werd uit andere mycobacteriën dan de tuberculosebacterie. In Nederland heette dat de HAS-test. Hierbij werd op de onderarm driemaal boven elkaar een mantoux gezet met tuberculine verkregen van verschillende mycobacteriën. HAS staat voor Humaan, Avium en Scrofulaceum. Omdat niet duidelijk was wat de uitslag van deze test zei, is hij in onbruik geraakt. "Mycobacterium avium" en "M. scrofulaceum" zijn atypische mycobacteriën.





</doc>
<doc id="173463" url="https://nl.wikipedia.org/wiki?curid=173463" title="Boezemfibrilleren">
Boezemfibrilleren

Boezemfibrilleren of atriumfibrilleren, in België ook wel voorkamerfibrilleren genaamd, is een hartritmestoornis waarbij de boezems (atria) van het hart niet meer zoals normaal samentrekken na een ontlading van de sinusknoop maar veel te snel en onregelmatig samentrekken. Het hart blijft (in tegenstelling tot bij kamerfibrilleren) wel een groot deel van de vitale pompfunctie behouden omdat de kamers nog wel effectief werken, maar in een onregelmatig ritme.

De meest voorkomende oorzaken van boezemfibrilleren zijn een hoge bloeddruk, disfunctie van een hartklep -en dan vooral mitraliskleplekkage- en een verminderde pompfunctie van het hart. Het onderliggende mechanisme berust in al deze gevallen waarschijnlijk op verwijding van de linker dan wel rechterhartboezem. Ook andere cardiale of niet-cardiale oorzaken die leiden tot vergroting van de hartboezems zijn geassocieerd met boezemfibrilleren. Een enkele keer is sprake van een niet-cardiale oorzaak zoals hyperthyreoïdie. Overigens is vaak geen oorzaak te vinden, men spreekt dan van "idiopathisch boezemfibrilleren" of met een Engelse term "lone atrial fibrillation".
Boezemfibrilleren is vooral een ouderdomsziekte, met het stijgen van de leeftijd neemt de kans op boezemfibrilleren sterk toe. Onder de 65 jaar heeft slechts 1 à 2% van de mensen boezemfibrilleren. Bij 80 jaar of ouder loopt de incidentie op tot circa 20%. Deze stoornis komt veel voor (ca. 15% van de Nederlanders ouder dan 65 jaar).

Boezemfibrilleren is merkbaar door een onregelmatige, meestal te snelle hartslag en een vermindering van de pompfunctie van ca. 20-30% waardoor de patiënt eerder kortademig wordt. De hartboezems knijpen niet meer georganiseerd samen maar de samentrekking van de spiervezels verloopt volkomen chaotisch, waardoor het bloed niet meer actief de hartkamers wordt ingepompt. Hierdoor kan het bloed tot stilstand komen in de hartboezems, wat kan resulteren in bloedpropjes in de hartboezems. Meestal ontstaan deze bloedpropjes in het hartoor van de linkerboezem. De bloedpropjes kunnen emboliseren, oftewel losraken en met de bloedstroom worden meegevoerd. Ze kunnen dan elders in het lichaam vastlopen en resulteren in een vaatafsluiting. Meestal emboliseren de bloedpropjes naar de hersenen waardoor een beroerte ontstaat. Bij snelle hartritmes treedt soms angina pectoris op als gevolg van zuurstoftekort in de hartspier.

Aangezien bij boezemfibrilleren de kans op het ontstaan van stolsels in de hartboezems verhoogd is, worden vaak antistollingsmiddelen voorgeschreven om deze stolselvorming te voorkomen en daarmee ook het risico op embolisatie van deze stolsels. Bij embolisatie schiet het stolsel uit het hart de bloedsomloop in, en kan dan bijvoorbeeld een beroerte veroorzaken.
De kans op stolselvorming, en dus op een beroerte, wordt vooral bepaald door bijkomende factoren. Deze bijkomende factoren zijn: leeftijd > 65 jaar, structurele hartafwijkingen (zoals een slechte pompfunctie, mitralisinsufficiëntie, linkerkamerhypertrofie), hypertensie, diabetes mellitus. De kans op een beroerte bij boezemfibrilleren kan worden berekend met behulp van de CHADS-VASc score. Hoe hoger de score, hoe hoger het risico op het krijgen van een beroerte. De uitkomst van deze score bepaalt of directe trombine remmers, zoals dabigatran (Pradaxa), factor Xa-remmers zoals apixaban of rivaroxaban, coumarinederivaten, zoals acenocoumarol (Sintrom) of fenprocoumon (Marcoumar) moeten worden gebruikt of niet.. Bij een CHADS-VASc score van 1 of hoger wordt één van de genoemde medicijnen voorgeschreven, bij een score van 0 hoeft geen stollingsremmende medicatie worden gebruikt. Uiteraard wordt ook het bloedingsrisico meegenomen in de afweging..
Vroeger gaf men alleen antistollingsmiddelen bij aanhoudend boezemfibrilleren, tegenwoordig ook bij aanvalsgewijs boezemfibrilleren omdat is gebleken dat ook dan een verhoogde kans op stolselvorming bestaat.
Soms is het mogelijk een normaal ritme te herstellen (dit heet cardioversie en kan chemisch of elektrisch gebeuren), soms moet het boezemfibrilleren worden geaccepteerd, bijvoorbeeld als na herhaalde cardioversie het boezemfibrilleren toch steeds na korte tijd weer terugkomt, ook als geneesmiddelen worden gebruikt om te trachten dit te voorkomen. Als gekozen wordt het boezemfibrilleren te accepteren, is het meestal nodig om de hartfrequentie te vertragen, dit gebeurt door de geleiding tussen boezems en kamers via de AV knoop te vertragen. Hiervoor bestaat een groot aantal geneesmiddelen. Tegenwoordig worden vaak bètablokkers gebruikt, zoals metoprolol, of calciumantagonisten, zoals verapamil of diltiazem. Minder vaak wordt tegenwoordig digoxine gegeven, aangezien dit met name bij inspanning niet zo goed werkt.

Cardioversie
Op korte termijn kan het normale ritme worden hersteld door m.b.v. een defibrillator een elektrische schok toe te dienen door de hartspier heen. De patiënt wordt hiervoor zeer kortdurend onder narcose gebracht. Dit lukt niet altijd en vaak keert het boezemfibrilleren na korte of langere tijd toch weer terug. Met geneesmiddelen kan worden geprobeerd dit tegen te gaan. Omdat bij cardioversie eventuele reeds gevormde stolsels kunnen losraken, mag dit alleen gebeuren als de ritmestoornis nog maar kort bestaat (< 48 uur), of als de patiënt tenminste drie weken adequate antistolling heeft gebruikt. Adequate antistolling betekent het gebruik van coumarinederivaten met een adequate INR of DOAC's, beiden gedurende tenminste drie weken.
Een alternatieve methode is een "TEE-guided cardioversie", waarbij middels een slokdarmechocardiogram de aanwezigheid van stolsels in het hartoor van het linkeratrium wordt beoordeeld en bovendien de bloedstroomsnelheid in het hartoor wordt gemeten. Als er geen stolsels in het hartoor aanwezig zijn en de stroomsnelheid ter plekke voldoende is, kan een cardioversie toch veilig plaatsvinden ondanks het ontbreken van adequate antistolling. Omdat de veiligheid van een "TEE-guided cardioversie" in een relatief kleine studie is geëvalueerd wordt doorgaans alleen voor deze strategie gekozen als het uitstellen van een cardioversie gedurende tenminste drie weken geen goede optie is. 

Longvenenisolatie
Bij relatief jonge mensen zonder structurele hartafwijkingen is het soms mogelijk middels een katheterablatie het boezemfibrilleren te behandelen. Dit werkt het beste bij aanvalsgewijs boezemfibrilleren, en wanneer de hartboezems nog niet vergroot zijn. Bij zo'n katheterablatie worden via de liesader een of meer katheters ingebracht die via de onderste holle ader (de vena cava inferior) worden opgeschoven naar het hart. Vervolgens wordt met behulp van een Brockenbroughnaald een punctie verricht door het tussenschot tussen de rechter- en de linkerhartboezem. Dit heet een transseptale punctie. Hierdoor kan dan een speciale ablatiekatheter in de linkerhartboezem worden geschoven. Met deze ablatiekatheter kan met behulp van radiofrequente energie of door middel van bevriezing littekens worden aangebracht rond de inmonding van de longaders. De bedoeling is met deze littekens de inmonding van de longaders elektrisch te isoleren van de hartboezems. De ratio hierachter is dat dit gebied vaak een rol speelt bij het ontstaan van, vooral aanvalsgewijs, boezemfibrilleren.
Het succespercentage van deze ingreep is circa 70-80% gedurende een follow-up van 2 jaar. Wat de resultaten op langere termijn zijn is nog niet bekend.

De belangrijkste complicaties van deze ingreep zijn: een nabloeding van de liesaders, een arterioveneuze shunt tussen de beide liesaders, een harttamponnade (1%), een CVA (0.5%) en zeer zelden een verbinding tussen de linkerhartboezem en de erachter gelegen slokdarm (een atrio-oesofageale fistel).



</doc>
<doc id="173595" url="https://nl.wikipedia.org/wiki?curid=173595" title="Holle ader">
Holle ader

De holle aders of venae cavae zijn de grootste aders van het lichaam. Hierin stroomt het bloed vanuit het hele lichaam samen voordat het verder het hart in stroomt. Het bloed vanuit het bovenste deel van het lichaam - hoofd en armen - stroomt terug (naar het hart) via de bovenste holle ader ("vena cava superior"), het bloed vanuit het onderste deel van het lichaam - borst, buik, benen - stroomt via de onderste holle ader ("vena cava inferior") terug naar het hart.

De twee holle aders monden afzonderlijk in de rechteratrium uit.


</doc>
<doc id="173636" url="https://nl.wikipedia.org/wiki?curid=173636" title="Zenuwinzinking">
Zenuwinzinking

Zenuwinzinking is een informele benaming voor een aantal acute psychische symptomen die optreden bij mensen die eerder geen klachten hadden. Deze symptomen kunnen uiteenlopen van zenuwachtig of obsessief gedrag tot angststoornissen en depressies. Soms kunnen zelfs symptomen van een kortdurende psychose optreden.

De oorzaak is een niet direct verwerkbare hoeveelheid stress. Deze kan bijvoorbeeld veroorzaakt zijn door rouw, problemen op het werk of echtscheiding.


</doc>
<doc id="174266" url="https://nl.wikipedia.org/wiki?curid=174266" title="Wijnkelder">
Wijnkelder

Een wijnkelder is een kelder waarin wijn wordt bewaard (lageren) om zich te ontwikkelen. Voor het optimaal bewaren van wijn moet het een ruimte zijn die koel en donker is en een luchtvochtigheid rond de 70% en een constante temperatuur heeft, ideaal is een temperatuur rond 11 graden Celsius.





</doc>
<doc id="174313" url="https://nl.wikipedia.org/wiki?curid=174313" title="Aperitief">
Aperitief

Een aperitief is een (meestal alcoholische) drank die men nuttigt voor het eten. Dit kan bijvoorbeeld een sherry of een martini zijn, maar ook een cocktail wordt regelmatig gebruikt als aperitief. Het tegenovergestelde is een digestief.

Deze traditie is waarschijnlijk ontstaan om de spijsvertering en de speekselaanmaak op voorhand te stimuleren; wetenschappelijke studies schijnen dit te ondersteunen. Het woord komt van het Latijnse werkwoord "aperire" dat "openen" betekent.

Een aperitief werkt meestal eetlust opwekkend, met name versterkte wijn met een hoog alcoholpercentage en weinig suiker, en kan vergezeld zijn van een aperitiefhapje.



</doc>
